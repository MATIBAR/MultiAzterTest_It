              1.                                 TEKTONIKA  UNESCOk ( United Nations Educational, Scientific and Cultural Organization) sailkatuta ditu, besteak beste, zientzia eta teknologiaren barne bereizten diren jakintza- arlo guztiak (http://www.et.bs.ehu.eus/varios/unesco.htm). Sailkapenean hiru maila bereizten dira, jakintza-arlo orokorrenak bi digitoz definituz, ondorengoak 4 digitoz eta jakintza-arlo espezifikoenak 6 digitoz. Sailkapen honetan, geologiaren inguruko gaiak, Lurraren eta Espazioaren zientzia (25) deritzon jakintza-arloan daude kokatuta. Honen barne dauden jakintza-arloen artean bi baino ez dira aipatuko Geologia (2506) eta Geofisika (2507), lehenengoaren barne Geologia Estrukturala (250620) kokatzen delako eta bigarrenaren barne Tektonika (250707).  Nahiz eta Tektonika eta Geologia Estrukturala UNESCOren sailkapenean talde desberdinetan kokatuta egon, oso harreman estua dago beraien artean, lantzen duten ikerketa-esparrua sarritan gainezarri egiten delako eta Lurraren bilakaera ikertzeko metodologia bera erabiltzen dutelako. Hala ere, beraien arteko desberdinatasun deigarrienetakoa da, Tektonikak teknika geofisikoen bitartez (sismologia, magnetismoa, grabimetria,...) lortutako datuak, informazio-iturri agortezin moduan, erabiltzen dituela eta Geologia Estrukturala, aldiz, ez dago informazio-iturri horren menpe. Hau izan daiteke Tektonikaren esparrua Geofisika jakintza-arloaren barne kokatuta egotearen arrazoia. Tradiziozko Geologian, beste zientzietan bezala, jakintza-arlo bakoitza bere kabuz garatu da, ahal izan den neurrian beste jakintza-arloekin nahastu gabe, honi esker definitu ahal izan dira jakintza-arloak ezagutzen diren bezala. Baina gaur egun, fase hori gainditutzat eman behar da eta Zientzia eta Teknologian gelditzen diren erronkei eta galderei aurre egiteko esparru desberdinen arteko elkarlana da bide bakarra. Halabeharrezkoa da jakintza-arlo anitzetako informazioa eta lan-metodologiak erabiltzea, konponbidea bilatzeko gaur eguneko arazo handienei (klima-aldaketa, erregai naturalen eskasia, lurrikaren aurrikuspena, beste planeta eta eguzki-sistemen ezagutza,...), zein txikiei ere (lurralde baten Geologiaren ezagutza, plaken mugimenduen berreraiketa, garrantzi ekonomikodun elementuen bilaketa,....). Finean, Geologiaren azken helburua gure planetaren bilakaera ezagutu eta ulertzea da, horretarako geologiako jakintza-arlo guztietako informazioa beharrezkoa delarik, eta sarritan geologiatik kanpokoa ere. Informazioa, halabeharrez, osagarria izan behar da.  Beraz, liburu honetan erabiliko diren kontzeptuak batez ere aurretik aipatutako lau jakintza arlotakoak izango dira: Geologia, Geofisika, Geologia Estrukturala eta Tektonika. Irakurleak jakintza-arlo hauetan gehiago sakontzeko aukera nahi izanez gero baditu euskaraz idatzitako zenbait liburu. Alde batetik “Geologia Estrukturalaren oinarriak” (Park, 2008), liburua dago, euskarara itzulita. Bestetik, “Plaka-tektonika: Lurraren funtzionamendua ulertzeko teoria” (Apraiz, 2005) liburuak geologiaren oinarriak aipatzen ditu plaken mugimenduetatik abiatuta. Liburu honetan, batez ere, eskala handiko egitura geologikoak deskribatzen dira, beraien sorrera-prozesuak azaltzeaz gain, beraz, Tektonika jakitza-arloari dagokio osotasunean. Zikloa geofisikari buruzko liburu batek bukatuko luke, Lurrak sakonean dituen ezaugarriak ezagutzeko erabiltzen diren metodologiak azalduko lukeena. 1.1 Tektonika eta geologia estrukturala, zer da bakoitza?  Lurra planeta dinamikoa da, oso dinamikoa, eta dinamismo horren argigarriak inguruan aurkitzen dira, nora begiratu baino ez da jakin behar hori ziurtatzeko. Aldika-aldika, albiste bihurtzen diren lurrikarrak eta bolkan- erupzioak izan daitezke horren lekuko adierazgarrienak. Baina Lurran azaleratzen diren arrokak jarduera jarraituaren informazioa eskaintzen digute ere, arroka ugari lurrazaleko eremu sakonagoetatik datoz eta bidaian apurtu, okertu eta tolestu egin dira. Arazoa da, prozesu geologikoak oso motelak direla giza-bizitzarekin zein giza-historiarekin konparatuta, eta gugan, gehienetan, ondorio zuzenik ez dutenez oharkabean pasatzen dira kuriositaterik erakusten ez duenarentzat. Bolkan baten bilakaera “jarraituak” esan nahi du erupzioan paratuko dela 100 urtetik behin edo agian 10.000 urtetik behin. Lurrazaleko faila handi baten mugimendu “jarraituak” esan nahi du 50, 500 edo 5.000 urtetik behin eskala handiko lurrikararen bat sortuko duela. Eta eskerrak horrela den, Lurraren bilakaera azkarragoa balitz, gure planeta orain dena baino askoz ere leku desatseginagoa eta arriskutsuagoa izango bailitzateke. Era berean, mendikate izugarriak altxatzen dira edo desagertzen dira, ia neurrezina den urtero zentimetro gutxi batzuetako abiaduran, eta horretarako geologikoki oso laburra den zenbait milioi urteko epea baino ez da behar. Lurreko prozesu hauek, astiro bai, baina etenik gabe gertatu dira milaka milioi urteko bilakaeran zehar, eta dinamismoaren aztarnak utzi dituzte Lurraren azalean. Geologoen lana da aztarna horiek bilatu, deskribatu, zuzen interpretatu eta denak bilakaera kongruente batean uztartzea.  Tektonika zein Geologia Estrukturala Lurraren azaleko bilakaera gidatu dituzten ekidin ezinezko mugimenduen birreraikitzearekin lotuta daude. Termino batak zein besteak jatorri etimologiko bera erakusten du: estruktura latineko struere-tik dator (eraiki) eta tektonika grekotik dator, tektos (eraikitzaile). Baina, zergaitik eraiki? Edo, zer eraiki? Tektonikak eta, era beran, Geologia Estrukturalak ikertzen dituzten indarrak Lurreko eskala handiko ezaugarri morfologiko guztiak baldintzatzen dituztelako: ozeanoak, mendikateak, riftak, … Adibidez, Lurraren azalean failak daude sakabanatuta, eta failek banatzen dituzten bi blokeak bata bestearekiko mugitu egiten dira aldaketa morfologikoak sorraraziz. Kontinente-litosfera zatiak apurtu egiten dira eta sortutako plakak bata bestearekiko urrundu ahala ozeanoak zabaltzen dira, edo plakak hurbildu ahala ozeanoak itxi egiten dira. Mota honetako prozesuek arrokak tolestu eta apurtu egiten dituzte lurrazalaren goiko aldean, sakonera handiagoetan, aldiz, arrokek izaera moldakorragoa dutenez, denbora-eskala geologikoan, plastilinaren antzera deformatzeko gaitasuna dute. Mendikateak altxatu egiten dira eta ondoren higatuak izaten dira, lurrazaleko eremu sakonenak azaleratuz. Apurketen, okerduren zein deformazio moldakorraren eraginez hausturak, failak, tolesak edo fabrikak bezalako egitura iraunkorrak garatzen dira arroketan, gertatu diren deformazio-prozesuak birreraikitzeko erabil daitezkeenak. Tektonika zein Geologia Estrukturala lurrazaleko eta goi-mantuko mugimenduetaz eta hauek eratutako egituretaz arduratzen dira. Baina Tektonika, batez ere, eskualdeko eskalan zein eskala globaleko mugimenduen eta deformazioen ikerketaz arduratzen den bitartean, Geologia Estrukturalak helburu berarekin aztertzen ditu eskala mikroskopikotik eskualdeko eskalara bitarteko egitura eta mugimenduak. Ikerketa-esparru biak elkar-lotuta daude eta batez ere eskualdeko eskalan gainezarri egiten dira nabarmen, jakin gabe sarritan arlo batean edo bestean lan egiten ote zauden. Batetik, eskala handiko mugimenduei buruz dakiguna arroketan preserbatu diren eskala txikiko deformazio-egituren behaketetatik datorrelako eta, bestetik, deformazio-egituren jatorria eskala handiko mugimenduen kontestuan baino ezin delako ulertu.  Tektonikak, eta Geologia Estrukturalak ere berdin, oso garapen azkarra izan dute 1960. hamarkada geroztik. Tektonikak erreboluzio sakona pairatu zuen plaka-tektonikaren teoria plazaratu zenean. Aurretik, egiturak deskribatu egiten ziren baina bakoitzaren jatorria azaltzeko orduan, ezin ziren eredu koherenteak osatu. Tolesak eta failak era egokian deskribatzen ziren, zuzen definitu zein motako indarrak behar ziren horiek garatzeko, baina indarren jatorria eta arrazoiak azaltzeko orduan zegoen hutsunea. Orduan, nola azaldu egiturak indar eragilea ezagutzen ez bazen? Plaka-tektonika onartu ostean, Lurraren azaleko zein mantuko prozesuak eta egiturak eragiten dituzten eskala handiko mugimenduek bazuten azalpen koherente bat. Plaka-tektonikaren teoria prozesu geologiko ororentzako armazoi sendoa izateaz gain, prozesu geologiko guztiak barneratzen duen teoria orokorra da. Orain, tektonika-ikertzaileek deskribatutako egitura guztien jatorria bilatzeko orduan, badute nora jo, eta badute non txertatu ikertutako egiturak sorrarazi dituzten eskala handiko mugimenduak. Mendiko lanaren bidez definitutako egiturek eta ondorioztatutako eskualdetako deformazio-historiak esanahi berria lortzen dute plaka-tektonika teoriaren kontestuan azaltzen direnean.  Mendiko behaketei esker ereduak sortzen dira. Bestalde, ereduei esker zenbait egitura eta prozesu aurreikusi daitezke eta mendian deskribatutakoen artean bilatu, behaketa berrien eta zehatzagoen beharra suspertuz. Ereduek aurreikusten dutenaren eta mendian burututako behaketen arteko konparazioak ereduen egokitasuna zehazteko erabiltzen dira. Behaketa berriek ereduak aurreikusitakoa baieztatzen badute egokitzat hartuko da, aldiz, behaketa berriek ez badute baieztatzen ereduaren aurrikuspenik, eredu zaharra egokitu beharko da edo arbuiatu eta eredu berriren bat sortu. Prozesu tektonikoen eta estrukturalen ezagutzak beti bide berdina darrai: mendian behaketak egin eta behaketa horietan oinarrituta ereduak sortu, ereduak erabiliz prozesu tektonikoek eragin dezaketena aurreikusi, behaketa berrien bitartez aurreikusitakoa baieztatu edo ezeztatu eta eredua egokitu behaketa berrietara. Ibilbide hau, egia esan, zientzietako esparru guztietan erabiltzen dena da.  1.2 Tektonikan lan egiten  Geologia Estrukturalaren mendiko lan guztiak eta Tektonikaren gehienak Lurraren azalean deformatuta dauden arroken behaketetan oinarritzen dira. Tektonikaren barne, informazio-iturri gisa, beste zenbait lan-esparru erabiltzen dira ere: magnetismoa, grabitatea zein sismizitatea oinarritzat dutenak batez ere. Oro har, Tektonikako mendiko lana azaleramendu mailako ezaugarri geologikoen behaketekin hasten da beti, hau da, zenbait milimetroetatik zenbait metro bitarteko behaketekin. Datu hauetatik abiatuta bide bi daude: alde batetik, eskala txikiagoko behaketetara jo (Geologia Estrukturala), mikroskopioa zein mikroskopio elektronikoa erabiliz eta mikretako eskalara jeitsiz, edo eskualde mailan lan egin (Tektonika), kilometrotik ehundaka edo milaka kilometroko eskala bitartean. Eskala handiko lanen ondorioak eskala txikiagoko behaketa ugarietan oinarrituta daude. Holako eskala txikiko behaketa bakar bat ez da sekula prozesu tektoniko eta estruktural guztien adierazgarri izango, behaketa guztietan lortutako datuen integrazioa izango da azken eredu egokia lortzeko bide bakarra. Prozesu geologikoen ezagutza eskala guztietako Lurreko behaketen bategitetik etorriko da soilik. Gainera eredu tektonikoak egokitzat hartu ahal izateko, mendiko behaketak zuzen azaltzeaz gain, bat etorri beharko lukete laborategiko esperimentuekin eta simulazio matematikoekin.  Lurralde baten bilakaera tektonikoa zehazteko orduan egin beharreko lehendabiziko lana arroketako egiturak, ahal den kontu gehienaz eta sistematikoki, behatzea eta erregistratzea izango da: ukipen litologikoak, hausturak, failak, tolesak eta arroketako mineralen orientazio nagusiak besteak beste. Hau da, mapa geologiko batean islatzen diren datu guztiak dira erabilgarri. Datu geofisikoak eskuragarri izanez gero ere, oso baliogarria izango den informazio osagarria eskainiko dute, zalantzarik gabe. Lanaren azken helburua lurraldearen geometria ahal bezain zehatz ezagutzea izango da. Datu geometrikoen aurrean, lurraldearen bilakaera tektonikoa ulertzen hasteko, zenbait galdera planteatu behar izaten dira: arroketan, non kokatzen dira egiturak?, Zergaitik?; Nola daude espazioan orientatuta? Eta, beraien artean?, Zergaitik?; Zenbat aldiz deformatu dira arrokak?, Zergaitik?; Zeintzuk dira deformazio-urrats bakoitzari dagozkien egiturak?, Zer adierazten du horrek? Galdera hauek, eta antzeko beste hainbat, izan daitezke ikerketa tektoniko baten hasierako urratsetan planteatu beharrekoak. Ikerketaren helburuaren arabera arroketako egituren geometria zehaztea nahiko izan daiteke. Adibidez, helburua ekonomikoki garrantzitusak diren hobi mineralak bilatzea eta espazioan kokatzea denean lurraldeko geometria zehaztuz gero nahiko da. Aldiz, Lurran gertatzen diren prozesuak ulertu nahi badira lurraldeko geometriaren azalpena baino zerbait gehiago behar da; zergaitik garatu da geometria hori zehazki eta ez beste edozein? Hau da, egituren sorrera baldintzatu duen zinematikaren bila jo beharra dago, Lurraren azalean gertatu diren mugimenduak ezagutu eta zehaztu behar dira. Mugimendu hauek lurralde zabaletarako zehazten direnean mugimendu tektoniko orokorrak finka daitezke. Gorputzen zinematika zehaztu ondoren, eskala txikiko egituren eraketa-prozesua, zein eskala handiko plaken mugimenduen mekanika ulertzea izango litzateke hurrengo urratsa. Era berean, horren eskala ezberdineko mugimenduen arteko harremanak zeintzuk diren ezagutzea interesgarria litzateke. Azken batean, egitura hauek guztiak sortzeko erabili diren indarrak, indar hauek nola jokatu duten eta indar hauen eraginpean arrokek izan duten portaera ulertzea da Tektonikaren lan-esparrua. Beraz, Tektonika ez da soilik eskala handiko egituren deskribapen hutsean gelditzen, egitura horiek sortzeko izan diren prozesu dinamikoak ere jakintza- arloaren barne daude.  Tektonikaren ezagutzak aurrera egin du ere, ezaugarri tektonikoen sorrera azaltzeko sortu diren eredu kontzeptualei esker. Eredu teoriko hauek mendiko behaketekin bat datozenean egokitzat hartu dira eta prozesu geologikoak baieztatzeko eta sailkatzeko erabili izan dira. Prozesu tektonikoak teorizatzeko maila desberdineko ereduak erabili izan dira.  Eredu geometrikoakLurreko egituren hiru dimentsioetako kokapenari eta orientazioari buruzko interpretazioak dira, datu kartografikoetan, geofisikoetan eta beste edozein datu geologikoetan oinarrituta. Sarritan, eredu hauek mapa geologiko gisa eta zehar-ebaki modura aurkezten dira. Azken urteotan, ikerketa sismikoen zehaztasun gero eta maila handiagoari esker eta datu horiek erregistratu eta lantzeko programa informatiko sendoei esker, hirudimentsioetako bloke-diagrama gero eta zehatzago eta ikusgarriagoak lortzen dira lurralde konkretuen eredu geometrikoak aurkezteko.  Eredu zinematikoek, sistema bat deformatu bako egoeratik deformatutako egoerara, edo deformatutako egoera batetik beste batera, nola igarotzen den azaltzen dute. Hau da, aurreko ereduaren hiru dimentsioetako irudiei laugarren dimentsio bat gehitzen zaie, denbora. Plaka tektonikaren teoria eredu zinematikoen adibide egokia da, azken batean, mendikateen sorrera zein kontinenteen apurketa plaken zinematikak gidatzen baititu. Mota honetako ereduen zehaztasun-maila, Lurreko mugimenduen geometria konkretuek sortutako deformazio-egiturak eta ereduetatik ondorioztatutako deformazio-egiturak konparatuz lortzen da.  Eredu mekanikoak, masen kontserbazioa, momentu-linearra, momentu-angeluarra eta energia bezalako mekanikaren oinarrizko legeetan, zein esfortzuen aurrean arrokek duten portaeran oinarrituta daude. Esfortzuen aurreko arroken portaera laborategiko esperimentuetan aztertzen da. Esperimentu hauetan, arrokak Lurreko baldintzen pareko egoeretan deformazioaren eraginpean kokatzen dira, eta emaitzak aztertzen dira. Eredu mekanikoak erabiliz baldintza fisiko zehatzetan (esfortsu kopurua, presioa, tenperatura,...) arroka gorputz batek pairatzen duen deformazio teorikoa finka daiteke. Adibidez, mantuko konbekzioaren mekanikan oinarritutako plaka tektonikoak gidatzen dituzten indarren eredu bat, eredu mekanikoa litzateke. Eredu hauek eredu zinematikoak baino aurreratuagoak dira, mugimenduak azaltzeaz gain mugimendu horien zergaitia eta mugimenduen ezaugarriak aztertzen dituelako. Beraz, ereduak ez dira soilik deformazioaren geometria erabiliz sortzen, arrokak deformatzen direnean pairatzen dituzten baldintza fisikoetan eta ezaugarri mekanikoetan ere oinarritzen dira.  Eredu geometriko, zinematiko eta mekanikoak oso erabilgarriak dira eskala txikiko zein eskala orokorreko deformazio prozesuak ulertzeko orduan. Hala ere, nahiz eta gai izan lurralde baten behaketak azaltzen dituen ereduren bat asmatzeko, eredu hori ez da zertan zuzena izan behar. Behaketak azaltzeko, segurasko, bide bat baino gehiago egon daiteke eta inoiz ezin izango dugu aukeratutakoa zuzena ote den ziurtatu.  1.3 Lurraren barne-eremuak eta Eguzki-sistemako beste planetak  Nahiz eta liburuan deskribatu eta eztabaidatzen diren egitura eta prozesu tektoniko gehienak Lurraren azalean edo Lurreko kanpoko geruzan (litosfera) gertatu, beraien jatorria Lurraren barneko prozesuetan bilatu behar da. Bestalde, Lurra ez da Eguzki-sistemako planeta bakarra. Garai hauetan, beste planetei buruzko gero eta informazio gehiago eta zehatzagoa dugunean, Lurreko prozesu dinamikoetarako sortu diren ereduak, beste planetetan gertatutakoa ulertzeko oso lagungarriak izan daitezke.                                   1.2 irudia. Mantuko konbekzioari buruzko eredu bat. Eredu honetan luma gorakorrak dira nukleoak askatutako beroa litosferaraino garraiatzen dituzten egiturak eta mantuko konbekzioaren egitura nagusiak (Courtillot et al., 2003).       Litosferaren mugimendu eta deformazioaren ikerketa, batez ere azaleko 20-30 km- tan gertatzen dena, Tektonikaren zeregin nagusia da. Baina datu hauek, nahiz eta oso azalekoak izan, oso baliagarriak izan daitezke Lurraren dinamika orokorra ulertzeko. Eguzki-sistemako beste barne-planetek, Lurra bezalako egitura kontzentrikoa izan dezaketela dirudi, denek nukleoa, mantua eta lurrazala dutelarik. Baina planeta bakoitzak eredu tektoniko ezberdina erakusten du, egitura eta bilakaera propioa islatzen duena. Gaur egun ezagutzen diren datuen arabera, badirudi Lurrerako egokia den plaka-tektonikaren eredua Eguzki-sistemako beste planeteetarako behintzat, ez dela baliogarria.
