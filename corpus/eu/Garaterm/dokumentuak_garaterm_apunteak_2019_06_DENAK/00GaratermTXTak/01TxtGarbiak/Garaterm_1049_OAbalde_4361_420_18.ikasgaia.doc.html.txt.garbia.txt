        18. IKASGAIA: Nazioarteko harremanetarako Estatuaren organok     1. Nazioarteko harremanen alderdi orokorrak    2. Estatuaren organo zentralak. Eginbeharrak eta nazioarteko estatutua    1. Estatu-burua eta Gobernu-burua    2. Atzerri Ministroa    3. Organo hauen Espainiako ordenamendua    1. Aldebiko diplomazia: misio diplomatikoak    1. Misio diplomatikoen ezarpena, jarraipena eta amaiera    2. Misio diplomatikoen eginbeharrak    3. Misio diplomatikoei lotuta dauden edo parte diren pertsonak    4. Pribilegio eta inmunitate diplomatikoak    1. Ad hocizaerako diplomazia: misio bereziak    2. Alde anitzeko diplomazia: Estatuaren ordezkaritza nazioarteko       organizazioetan    3. Harreman kontsularrak    1. Harreman kontsularren ezarpena eta bukaera    2. Eginbehar kontsularrak    3. Bulego kontsularraren pertsonala    4. Erreztasun, pribilegio eta inmunitate kontsularrak        1. Nazioarteko harremanen alderdi orokorrak      1. Estatuaren organo zentralak. Eginbeharrak eta nazioarteko estatutua  Nazioarteko harremanetarako Estatuko organo zentralak honakoak ditugu: Estatu- burua, Gobernu-burua eta Atzerri Ministroa. Zehaztapen hau ez da zuzenean nazioarteko zuzenbidetik eratorritakoa, izan ere, Estatu bakoitzak barne zuzenbideko xedapenetan finkatzen baitu zeintzu izango diren organu horiek. Hala ere, Konstituzio gehienetan hiru organo hauek izaten dira helburu honetara zuzentzen direnak. Ikus ditzagun banan-bana.     1. Estatu-burua eta Gobernu-burua  Bai bata bai bestea, nazioarte eremuan, nazioarteko harremanen goreneko adierazpena aurrezagutua dute: ordezkatzen duten Estatua ez bakarrik politikoki, baita juridikoki ere, lotzea. Hau Vienako Hitzarmenaren 7.2 artikuloan jasotako formulan ikusi daiteke. Beraz, organo hauei Estatuaren ordezkaritza gorena ezagutzen zaie, baita obligatzeko adostasuna adierazteko ahalmena. Ordezkaritza hau beti izango dute eta inolako botererik ez dute aurkeztu beharko hura egikaritu ahal izateko. Presuntzio ia absoluto honen muga bakarra aipatzekotan, Vienako Hitzarmenaren 46 artikuloan jasotakora jo beharko litzateke, bertan esaten denez, tratatu baten deuseztasun kausatzat joko da barne zuzenbideko eskuduntza xedapen baten kontra aritzen den kasuetan. Beraz, printzipioz aipatutako organuek ius representationis hori erabatekoa izango dute, baina Nazioarteko Zuzenbideak Estatuko barne zuzenbidea mugatzat hartuko du. Bestalde, aldebakarreko deklarazio autonomoen kasuan aipatu genuen bezela, adierazpen hauen kasuan bai bata bai bestea ordezkatzen duten Estatua obligatzeko ahalmena izango dute. Azkenik, Segurtasun Kontseiluaren erreglamentua jarraituz, Gobernu-Buruek Segurtasun Kontseiluan eserleku bat betetzeko eskubidea izango dute inolako kredentzialik aurkeztu gabe.  Estatuko ordezkari direnez, bi organo hauek bortxaezintasun, pribilegio eta inmunitate errejimen berezi batek babesten ditu. Lehenik eta behin, Estatu- buruak ohiturazko arauek onartutako babes osoa izango du. Esan beharra dago arau hauen nondik-norakoa zehaztea ez dela batere erreza. Nolabait finkatzearren, bortxaezintasunen artean, aipatu behar da bere pertsona, familia, jabego, korrespondentzia eta dokumentu ofizialen kontra inolako indar neurririk hartzeko ezintasuna.Inmunitateei dagokienez, arlo penalean erabateko inmunitatea aurrezagutzen zaio, honen barne aurkitu daitezkeelarik era guztietako neurri polizial zein prozesalak, nahiz eta arlo zibilean Estatu ezberdinetako praktika uniformea ez izan.Pribilejioei dagokienez, zaila izaten da zehaztea non bukatzen diren gortesia diplomatikoaren usadioak eta non hasi obligazio juridikoak, edonola ere, zerga pertsonalen salbuespena eta aduanako erreztasun osoak ematen dira normalean.  Azkenik, komenigarria da aipatzea, Nazio Batuen Batzar Nagusiak onartutako 1973ko Hitzarmen batean (Nazioarte mailan babestutako pertsonen kontrako delituen prebentzio eta zehapen konbetzioa) bai Estatu-buruak bai Gobernu- buruak babesteko Estatuek bere ordenamenduan delitu horiek tipifikatu beharko dituzte.  Orohar esan daiteke egungo praktikak ez duela bereiztasunik egiten bi organo hauen artean.      1. Atzerri Ministroa  Atzerri Ministroaren figura beste biekiko, ordezkaritzari dagokionez, ez du diferentziarik. Kasu honetan ere, ez du inolako botererik aurkeztu baharko eta Estatuaren adostasuna adierazteko eskuduna izango da. Bestalde, Segurtasun Kontseiluan ere eserlukua betetzeko eskubidea izango du inongo kredentzialik aurkeztu gabe. Guzti honen ondorioz, Atzerri Ministroa aldebakarreko adierazpenen kasuan ere Estatuaren organo jotzen da, hura obligatzeko ahalmena izango duelarik. Egotekotan, diferentzia bakarra jerarkia mailan aurkitu beharko dugu, baina inola ere ez funtsean. Estatu bakoitzeko barne zuzenbideari begiratuz Atzerri Ministroa Estatu-buruaren edo Gobernu-buruaren menpe egongo da. Honekin batera esan behar da, Atzerri Ministroak paper garrantzitsua betetzen duela diplomazian, izan ere, nazioarteko harremanak garatzeko Estatuaren organo zentrala baitugu.  Paradojikoki, organo honen egoera pribilejio eta inmunitateei dagokienez ez da batere argia, ez nazioarte mailan ez eta barne ordenamenduetan ere. Laburutuz esan daiteke, Atzerri Ministroak gozatzen dituen bortxaezintasun, erreztasun, pribilegio eta inmunitateak bere eginkizunak gertatzen diren bitartean emango dira. Orohar Doktrinak onartzen du bortxaezintasun pertsonala baduela eta inmunitate penal eta poliziala ere. Halere, pribilejio, erreztasun eta inmunitateei dagokienez zaila da jakitea Estatuek hauen aurrezagupena gortesia diplomatikoaren eremuan edo arau juridiko mailan egiten duten.     1. Organo hauen Espainiako ordenamendua  Estatu-buruaren figura besteak beste Konstituzioko 56.1 artikuloan aurkitzen dugu. Bertan jasotzen denez, Erregea da Estatuko burua eta Estatuaren goreneko ordezkaritza du nazioarteko harremanen eremuan. Egiteko honetan Konstituzioak eta legeek ematen dizkioten funtzioak beteko ditu. Honekin batera 63 artikuloak hauetako hainbat funtzio jasotzen ditu: enbajadoreak akreditatu, Estatuaren adostasuna adierazi, gerra adierazpena egin,…Honi batu behar zaio ez dugula inongo garapen legegilerik materia honetan eta aurkitu daitekeena (801/1972 Dekretua Nazioarteko tratatuen gaian Administrazioaren egiteko eraentzen duena) konstituzio aurrekoa izanik, Estatu buruari eskuduntza ugari esleitzen dizkio. Modu honetan esan daiteke Erregearen papera ez dagoela batere garbi paper formal batetik areago joan nahi izatekotan. Estatu-buruaren babesari dagokionez, Kode penaleko bi artikulo aipatu behar dira: 605 eta 606 artikuloak (irakurri 446-447 or.).  Gobernu-buruaren kasuan, honek Gobernuaren ekintza zuzentzen duen organoa dugu. Aldi berean, Gobernua Estatuaren kanpo politika zuzentzen duen organoa dugu. Honek esan nahi du edozein nazioarteko politika ekintzaren hasera, garapena eta emaitza Gobernuaren eskuduntza dela. Orohar esan daiteke Zuzenbide Konstituzionalak eskuduntza garrantzitsuak aurrezagutzen dizkiola Gobernu- buruari gai honetan eta sistemaren atal nagusia bihurtu ere, espainiar kanpo politikan.  Azkenik, Atzerri Ministroa aipatutako, Dekretuan jasotzen denez, tratatuen ospatze faseetako edozein momentuan partehartzeko eskuduntza izango du ere, bertan adostasunaren adierazpena sartzen delarik. Bereziki dituen egitekoak labur aipatzearren: Estatuaren kanpo politika sustatu, zuzendu eta exekutatu, beste Estatu eta Nazioarteko Erakundeekin harremanak sustatu, espainiar interesak atzerrian defendatu eta sustatu eta modu orokor batean, espainiar hiritarrak atzerrian babesteko politika egin. Hau da, nolabait, Atzerri Ministroa nazioarteko harremanen arduradun politiko eta administratiboa dugu.      1. Aldebiko diplomazia: misio diplomatikoak  Egoera iraunkor batera zuzendutako misio diplomatikoen sorrera Estatu Modernoan finkatu beharra dugu. Gerora, garapen luze eta sekular baten ondorioz Estatuen praktikak kodifikazio prozesu baten objetu izango dira eta 1961eko Harreman Diplomatikoei buruzko Vienako Hitzarmenean finkatuko da gaia, oso modu arrakastatsuan, kontutan hartzen badugu izan duen onarpen unibertsala. Orohar, Hitzarmen hau oinarri funtzionala duen printzipio baten gain finkatzen da: ne impeditur legatio. Edo beste moduan adieraziz, gai honetan finkatzen diren inmunitate zein pribilegioak misio diplomatikoen egitekoa bermatzera zuzentzen direla, honela Estatuaren ordezkaritza bermatuz.     1. Misio diplomatikoen ezarpena, jarraipena eta amaiera  Estatuen arteko harreman diplmatikoen ezarpena eta izaera iraunkorreko misio dipomatikoen igorpena elkarrenganako akordio bidez egiten dira. Honela, misio diplomatikoen ezarpena, edukina eta amaiera Estatu interesatuen arteko akordioan izango dute bere oinarria, printzipio hau jarraitzen dutelarik misioen inguruko beste hainbat gaik ere (adib. Misioaren lerruna, bulego osagarrien irekiera, akreditazio anitza,...). Beraz, oinarrizko printzipioa hau izanik, misioen ezarpena akordio batean oinarritu beharko da. Misio diplomatikoen mantentzeari dagokionez, akordio horren mantentzean oinarritzen da kasu honetan ere. Bi Estatuen arteko harreman haustura kasuetan edo misio diplomatikoen amaiera edo esekipen kasuetan, Estatu hartzailea obligatua dago misio horren ondare eta artxiboak errespetatu eta babestera. Amaiera edo esekipenari dagokionez, kasu hau bi suposturen ondorio izan daiteke : lehenik, Estatuen arteko akordioaren haustura edo aldaketa baten ondorioz ; bestetik, Segurtasun Kontseiluaren ebazpen baten ondorioz, NB Kartaren VII kapituloaren kontestuaren baitan hartutako neurrien ondorio bezela (misio diplomatikoen erretiratzea).     1. Misio diplomatikoen funtzioak  Misio diplomatikoen funtzioak juridikoki eraenduta aurkitzen dira, modu honetan posible eginez, alde batetik, aldebiko diplomaziaren beste eretatik ezberdintzea eta, bestaldetik, inmunitate eta priblegioen eraentza orokorra funtzio horien egikaritzara lotzea. Funtzio hauen zehaztapena Vienako Hitzarmenaren 3.1 artikuloan egiten da :      * Estatu akreditatzailea Estatu hartzailean ordezkatzea. Honen barne era       askotako iharduerak sartzen direlarik, guztiak Estatuaren kanpo       iharduerari lotuak.     * Estatu hartzailean jatorrizko Estatuaren eta bere nazionalen interesak       babestea. Beraz, babes iharduera honen barne sartuko dira bai Estatu       beraren eskubide, interes eta ondasunak bai bere nazionalenak ere misioa       kokatzen den Estatuan.     * Estatu hartzailearekin negoziaketa lanak burutzea. Iharduera hau ez da       agortzen tratatuen ospaketarekin eta zentzu zabalean ulertu beharra dago,       izan ere, bi Estatuen arteko mota guztietako gatazka zein arazoak       konpontzeko elkarrizketak aurrera eramatea suposatzen baitu.     * Zilegian diren bide guztiak erabiliz Estatu hartzailean gertatutako       guztiaz informazioa jasotzea eta jatorrizko Estatua informatzea. Honen       barne ulertu behar da Estatu hartzailearen eguneroko egoera ekonomiko,       sozial, politiko eta arlo guztietan gertatutakoaz informatzea ; modu       orokor batean esan, eguneroko ihardueraz jakitea. Hemen aurrikusten den       muga bakarra Estatu horren barne ordenamendua errespetatzearena da       (honekin adierazi nahi da ez dagoela onartuta espioitza).     * Bi Estatuen arteko adiskidantzazko harremanak sustatzea eta harreman       ekonomiko, kultural eta zientifikoak garatzea.   Funtzio guzti hauen egikaritzan muga orokor bat ezarri behar da : barne ordenamenduaren errespetoa eta Estatuaren barne arazoetan ez sartzea.      1. Misio diplomatikoei lotuta dauden edo parte diren pertsonak  Misio diplomatiko baten parte diren pertsonei dagokionez, Vienako Hitzarmenaren lehenengo artikuloak honako ezberdinketa egiten du : pertsonal diplomatikoko partaideak, langilego administratibo zein teknikoa, misioaren zerbitzu langilegoa, eta baita pertsonal diplomatikoko kideen zerbitzari partikularrak. Aipatutako kategorien artean atentzio berezia merezi dute ondorengo hauek :      * Misioaren burua : Honek misioaren ihardueraren zuzendaritza du egiteko       nagusi gisa eta bere izendapenaren kasuan Estatu hartzailearen onarpen       edoplacetbaten beharra izango du. Onarpen hau Estatu hartzaileak inongo       arrazonamendurik gabe ukatu dezake. Misio buru hauek bat baino Estatu       gehiagotan egon daitezke akreditatuak (akreditazio aniztasuna) beti ere       Estatu hartzaileak dagokion moduan informatuak izan direnean.     * Pertsonal diplomatikoaren partaideak : modu honetan akreditatuak dauden       pertsona guztiak izango dira. Hauek ez dute zertan jatorrizko Estatuaren       nazionalak izan behar (kasu honetan Estatu hartzaileak hori onartu       beharko du) eta ez dute zertan karrerako diplomatikoak izan behar. Kasu       honetan, Estatu hartzailearen placeta beharko duten partaide bakarrak       militarrak izango dira (beharrezkoa du Estatuak hauen zerrenda bat       bidaltzea Estatu hartzaileari). Estatu hartzaileak edozein momentuan       posible izango du hauetako edozein pertsonanon gratabezela deklaratzea.     * Langilego administratibo zein teknikoa : Hau misioaren funtzionamendua       posible egiten duen azpiegitura pertsonala osatzen duen langilegoaz       osatua dago. Pertsonal administratibo eta idazkaritzako langilegoa       osatzen du zentzu zabalean hartuta. Ez dute Estatu hartzailearen       onarpenik behar.     * Misioaren zerbitzu langilegoa : Zerbitzu domestikoaren langileak dira       hauek : atezainak, ordenantzak, sukaldariak, gidariak,…      1. Pribilegio eta inmunitate diplomatikoak  Irakurri Vienako Hitzarmenaren 22-41 bitarteko artikuloak ideia orokor bat izateko.      1. Ad hocizaerako diplomazia: misio bereziak  Diplomazia egonkor eta etengabekoarekin batera ad hoc izaerako diplomazia ere aurkitu dezakegu. Hau momentu eta egoera jakin batekoa dugu, helburu eta xedemugatuagoak dituena, bai denboran bai espazioan ere. 1969ko Misio bereziei buruzko Vienako Hitzarmenakmisio berezi hauek modu honetan definitzen ditu: Denbora mugaturako misioa, Estatuaren ordezkaritza izaera duena, Estatu batek bestearen adostasunez bidalitakoa eta gai zehatz batzuk edo egiteko zehatz batzuk betetzeko asmoz. Mota honetako harreman diplomatikoetan ere elkarrekiko adostasuna oinarri dugu. Misio berezi hauen pertsonalari, lokalen bortxaezintasunari, eta partaideen eta euren familien pribilejio zein inmunitateei dagokienez aurrean azaldu ditugunekin parekotasuna ematen da. Irakurri 21-45 bitarteko artikuloak ideia orokor bat izateko.      1. Alde anitzeko diplomazia: Estatuaren ordezkaritza nazioarteko       organizazioetan  Orain arte diplomaziaren era klasikoenak aztertu ditugu. Halere, nazioarteko erakunde unibertsalen zein erregionalen agerpena, eurek duten izaera iraunkorra eta instituzionala dela-eta Estatuen arteko harremanei aldeanitzeko marko berri bat ekarri diote. Aldeanitzeko diplomazia XX. Mendeko fenomenoa dugu. Hastapenak (eta baliteke aurrekin ospetsuenak) XIX. Mendean aurkitzen badira ere, honen gehikuntza kuantitatibo zein kualitatiboa nazioarteko erakunde haundiekin etorri da, bereziki Nazio Batuen sistemarekin.  Egun, aldeanitzeko diplomaziak bi adierazpen nagusi ditu: alde batetik, nazioarteko erakundeen baitan ematen dena eta bi arazoei aurre egin behar diena (Estatu bakoitzaren misioen iraunkorren estatutua nazioarteko erakundearen aurrean eta delegazioen kideen estatutua erakundearen organoen aurrean); bestaldetik, nazioarteko konferentzien bidez ematen dena, helburu zehatzagoak dituztenak eta izaera episodikoa dutenak. Bi adierazpen mota hauek 632/1987 Errege Dekretuan jasotzen dira. Bertan jasotzen denez, Gobernuari dagokio misio iraunkor hauen kreatze, modifikatze eta ezabatze eskuduntzak eta Atzerri Ministroari dagokio nazioarteko organoen aurrean eta konferentzietan arituko diren delegazioen gaineko eskuduntzak.  Aipatutako lehen adierazpenari helduz (nazioarteko erakundeen baitan ematen dena), garbi eduki behar da edozein erakundek Estatu jakin batean izaten duela bere egoitza eta erakundearen eta Estatu horren arteko harreman juridikoak egoitza akordioaren bidez egingo direla. Honela, Estatuen delegazioen partehartzea erakundearen organoetan erakundearen eratze tratatuaren arabera arautuko dira baina hauen estatutua egoitza akordioan jasotakoaren arabera arautuko da. Hau dela-eta, eremu honetan kontutan izan beharko diren ordenamenduak hiru izango dira, gutxienez: egoitzako Estatuaren ordenamendua, egoitza akordioa eta erakundearen eratze tratatua. Hauei sumatu behar zaie 1975eko Vienako Konbenioa (Estatuen ordezkaritza izaera unibertsaleko Nazioarteko Erakundeekin dituen harremanak arautzen dituena).  Misio hauen kideren batek egoitzako Estatuaren barne ordenamenduko xedapenen bat bortxatuz gero arazoak sortu daitezke, izan ere, Estatu horrek pertsona non grata deklaratzeko ahalmena zuela ikusi dugu misio diplomatikoen kasuan. Misio iraunkorren kasuan ez da horrelako aukera espresuki jasotzen eta besterik gabe esaten da Estatu horrek beharrezkoak diren neurriak hartu ahal izango dituela. Halere doktrinaren zati batek ulertzen du non grata pertsona deklaratzeko ahalmena.  Nazioarteko konferentzia eta organoetan ematen diren Estatu delegazioen kasuan, 1975eko konbenioan misio iraunkorrei esleitutako aurrezagupen berdintsuak jasotzen ditu, nahiz eta kasu honetan delegazioaren lokalei buruz ezer ere ez jaso.      1. Harreman kontsularrak  Instituzio kontsularra, bai funtzionalki bai juridikoki diplomatikotik ezberdina dena, jatorri urruna du nazioarteko harremanen baitan eta Estatu Modernoaren sorrera aurrekoa dugu; hasiera batean nazioarteko merkataritza eta nabigaziora lotuta. Garapenaren poderioz, egungo nazioarteko harremanen instrumentu bihurtuko da eta honen ezaugarri izango da Estatuaren nazionalen kontrola, eta laguntza material zein juridikoa aurrera eramatea haiek atzerrian aurkitzen direnean; honekin batera mantentzen direlarik merkataritza eta nabigazioaren inguruan hainbat eskuduntza. Zentzu batean, ulertu daiteke instituzio kontsularra Estatuko zenbait zerbitzu publikoren luzapena dela atzerrian.  Harreman kontsularrak Harreman kontsularrei buruzko Hitzarmenean aurrikusten dira, Vienan 1963an ospatutakoa eta batez ere ohiturazko arauen kodifikazio izaera duena. Honekin batera, eremu errejional batean, 1928an onartutako Hitzarmen Panamerikanoa eta 1967ko Europear Hiztarmena. Edonola ere, sistema honen ezaugarri orokorrak aipatzekotan, lehenik eta behin esan behar da, egiten den eraentza bulego kontsularraren inguruan egiten dela. Bestetik, aurrikusten diren pribilejio zein inmunitateak oinarri eta zentzu funtzional bat dute. Azkenik, harreman kontsular eta diplomatikoen artean nolabaiteko paralelismo bat ikusi daiteke, izan ere, harreman diplomatikoen onarpena harreman kontsularren onarpena ekarriko baitu (nahiz eta gero harreman diplomatikoen hausturaren kasuan ez den beti harreman kontsularren haustura gertatu behar). Ideia hau sendotuz, onartzen da misio diplomatikoek funtzio kontsularrak betetzea ere (kasu honetan dagokion Estatuari jakinarazi beharko zaio misio diplomatikoko zein kidek beteko dituen eginkizun hauek).      1. Harreman kontsularren ezarpena eta bukaera  Harreman kontsularren ezarpena elkarreko adostasun printzipioaren arabera eraentzen da. Bulego kontsularra ezarri behar den Estatuko adostasuna nahitaezkoa da, baita hura egoitzaren lekua finkatzeko, aldatzeko eta bulego mota eta eremua finkatzeko ere. Honekin batera, logikoa denez, adostasuna beharko da ere kontsulegorde eta bestelako agentzia kontsularrak irekitzeko. Arau hau ere aplikagarri izango da funtzio kontsularraren beste zenbait eremutan ere, adibide bezela besterik gabe aipatu, ohorezko kontsulak izendatzea.  Harreman kontsularren bukaera elkarreko adostasun hori desagertzen denean etortzen da, berdin delarik honen arrazoia. Arrazoi hauek arautuak ez badaude ere, hauetako zenbaitzuen ondorioak aurrikusten dira. Honela, gatazka armatuaren kasuan, Estatu jasotzaileak epeak eta erraztasunak jarri beharko ditu bulego kontsularreko kide eta euren familiak bere lurraldetik alde egin dezaten; behar izanez gero, garraiobidea eskeiniz ere. Bestetik, harreman kontsularren haustura kasuan edo etete kasuetan, Estatuak bere burua behartuta izango du lokal kontsularrak, bere ondarea eta artxiboak babestera et errespetatzera. Aldi berean, kontsularen Estatuak posible izango du guzti hauek hirugarren Estatu baten zaintzapean uztea.      1. Eginbehar kontsularrak  1963ko Hitzarmenean jasotako funtzioek ez dute inolako zerrenda itxirik suposatzen. Honela, lehenik, Estatuak esleitzen dizkion funtzio guztiak bete beharko dituelako (betire Estatu jasotzailearen barne ordenamenduaren kontra ez doan heinean) eta bestetik, Estatuek beraien artean aurrikusi gabeko eskuduntzak jaso ahal izango dituztelako euren arteko akordioetan. Aztertu ditzagun funtzio nagusiak:      * Estatuko kanpo harremanen organu gisa, bulego kontsularrak Estatuen       interes orokorrak babestu beharko ditu, aldebiko harreman komertzial,       ekonomiko, kultural eta zientifikoak sustatu eta bere gobernua eta       nazionalak gai guzti horien inguruan informatu.     * Bere nazionalen laguntza funtzioetan, bulego kontsularrak hauek zentzu       zabalenean babestu beharko ditu, laguntza eman eta pasaporte eta bidai       dokumentuen inguruko hainbat eginkizun administratibo eraman.     * Nazioarteko Zuzenbide Pribatuaren eremuan, Estatuaren funtzio notarial,       erregistral eta administratiboak egingo ditu. Adib. Oinordetza kasuak,       adintxikikoen babesa, bere nazionalen ordezkaritza auzitegien aurrean,...       Honekin batera aipatu daiteke kooperazio judizialaren eremuan egiten       diren lanak.     * Itsasontzi eta hegazkinei dagokienez, kontrol eta inspekzio lanak egingo       ditu, hauei laguntza eskeini behar dutenean eta hauetan sortzen diren       iskanbilak konpondu.      1. Bulego kontsularraren pertsonala  1963ko Hitzarmenaren lehen artikuloan honako langile kategoriak jasotzen dira: bulego kontsularraren burua (kontsul orokorra, kontsula, kontsulordea edo agente kontsular bat izan daitekeena), funtzionario kontsularrak (funtzio kontsularren egikaritzaren arduradunak), emplegatu kontsularrak (zerbitzu tekniko edo administratibora lotuak) eta zerbitzu langilegoa (bulegoaren zerbitzu domestikoa). Funtzionario kontsularren artean oinarrizko bereizketa bat egiten da: alde batetik, karrerazko funtzionarioak ditugu eta bestetik, ohorezkoak. Azken hauek, Estatu jasotzailearen nazionalen artean hautatzen dira, berdin delarik hauen egiteko profesionala, baina kontsulatuaren Estatuarekin nolabaiteko lotura dute. Azkenik, aipatu bulegoaren buruak Estatuak emandako instrumentu berezia eramango du (“carta patente”) bertan adierazten delarik bere izena, kategoria, lan eremua eta bulegoaren egoitza. Instrumentu hau Estatu jasotzaileak onartu beharko du exequatur izeneko baimen baten bidez. Hau inongo motibazioarik gabe ukatu ahal izango da.     1. Erreztasun, pribilegio eta inmunitate kontsularrak  Gai hau 1963ko Hitzarmenaren baitan bulego kontsularren ikuspegitik araututa dago, bereiztuz hauen buru bezela karrerako funtzionario bat dagoen edo ez.  Irakurri 28-68 bitarteko artikuloak ideia orokor bat izateko.
