                              8. GAIA. Solidoen banden teoria Solidoen egitura elektronikoa azaltzeko dagoen biderik errazena da solidoa molekula erraldoi edo infinitutzat hartzea. Hurbilpen horren arabera, atomoen orbital atomikoak konbinatzen dira, molekularen orbital molekularrak emateko. Molekula diskretuen kasuan (LCAO metodoa), konbinatutako orbital atomikoen kopurua txikia denez, orbital molekular gutxi batzuk lortzen dira. Baina molekula osatzen duten atomoen kopurua igotzean, gero eta orbital molekular gehiago daudenez, murriztuz doa beren arteko energia-diferentzia. Eta solidoen kasuan, atomoen kopuru infinitua daukagunez, hutsala da orbital molekularren arteko diferentzia. Beraz, orbital molekular diskretuen araberako deskribapena egin ordez, banden bitartez deskribatzen da beren egitura elektronikoa.                                                                                                                                                                                                                                                     
