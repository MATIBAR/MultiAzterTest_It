           ****** SARRERA ******   1.- Kimika organikoa. 1.1.- Bilakaera historikoa eta definizioa 1.2.- Kimika organikoaren garrantzia      1.- KIMIKA ORGANIKOA 1.1.- Bilakaera historikoa eta definizioa. Konposatu organikoak antzinatik ezagutzen dira. Jadanik, historiaurreko garaietan ezagunak ziren. Izan ere, egiptoarrek eta greziarrek zenbait koloratzaile natural erabiltzen zuten, hala nola, indigoa eta purpura zenbait moluskutik ateratzen zituzten. Horretaz gain, landareetatik ateratako zenbait alkaloide erabiltzen zuten sendagarri gisa; adibidez, zumearen azaletik ateratako estraktutik, azido azetilsalizilikoa lortzen zuten. Gainera, garai horietan zenbait erreakzio organiko ezagunak ziren; esate baterako, Itun Zaharrean aipatutako ardoaren (etanolaren) eta ozpinaren (azido azetikoaren) ekoizpen-prozesuak mahatsaren azukrearen hartziduratik lortzen dira. Animalien koipeetatik lortzen den xaboiaren prestaketa da beste adibide aipagarrietako bat. Horrekin lotuta, aipatu beharra dago kimika hitza, khumos (landareen zukua) greziar hitzetik datorrela. Ondoren, arabiarrek al-khimia hitza erabili zuten; erdi aroan, alquimia agertu zen eta, XVIII. Mendean, kimika hitza. Hala eta guztiz ere, kimika organikoa zientzia, gaur egun ezagutzen dugun moduan, ez zen agertu XIX. mendearen amaiera arte. Mende horren hasieran, kimikariak iturri naturaletatik konposatu organikoak isolatzen eta identifikatzen hasi ziren, hau da, organismo bizidunetatik. Konposatu ezorganikoak, berriz, mundu mineraletik lortzen ziren. Iturri hori dela eta, esaten zen konposatu organikoek “bizitza-indar” delako bat berezkoa zutela. Modu horretan kimika bi atal nagusitan banatua gelditu zen: kimika ezorganikoa, “mundu hilaren” kimika; eta kimika organikoa, “mundu biziaren” kimika. “Bizitza-indar” (bitalismoaren teoria) delakoaren teoria guztiz lur jota gelditu zen konposatu organikoak lehengai ez-organikoak erabiliaz sintetizatu zirenean. Kimika organikoa, beraz, konposatu organikoen aldaketak eta propietateak ikasten dituen zientzia da. Hori dela-eta, arlo zientifiko horren mugak eta jarduera zehazteko, konposatu organikoaren definizio argia eman beharra dago lehenik eta behin. Aipatu dugunez, XIX. mendearen hasieran, uste zuten konposatu organikoak izaki bizidunengandik eratorritako konposatu kimikoak zirela. Jacob Berzelius (1779-1848) garai hartako kimikari suediarrak honako definizio hau eman zuen: “konposatu organikoak izaki bizidunengandik datozen konposatuak dira, eta elementu gutxi batzuez osatuta daude”. Izan ere, konposatu organikoen eta ez-organikoen arteko desberdintasun nabaria bere osaketan datza: konposatu ezorganikoetan aurki daitezkeen elementuen kopurua oso handia da (taula periodikoko elementu guztiak); konposatu organikoetan, berriz, batez ere, C, H, O, N eta, batzuetan, Cl, Br, I, Si, S, eta Se elementuak agertzen dira. Bitalismoaren teoriaren baztertzearen lehen urratsa Friedrich Wöhler (1800- 1882) kimikari alemaniarrak eman zuen. Wöhler-ek, 1828. urtean, urea konposatu organikoa, sintetizatu zuen amoniako, ura eta berun zianatotik (konposatu ezorganikoetatik) abiatuz.                                           
