                                                   5. Gaia: Enpresen erosteko jokabidea 5. GAIA.- KORPORAZIO-MERKATUAK ETA ENPRESEN EROSTEKO JOKABIDEA 5.1. Sarrera 5.2. Korporazio-merkatuen eta enpresen erosteko jokabidearen ezaugarriak 5.3. Enpresen erosteko jokabidea eta harengan eragiten duten faktoreak 5.1. SARRERA  Salduak, alokatuak edo banatuak izango diren ondasun eta zerbitzuak ekoiztu ahal izateko, beste ondasun eta zerbitzuak erosi beharrean izaten dira erakundeak. Erakunde hauek duten erosteko jokabideari enpresen erosteko jokabidea deritzo.Bestalde, kontzeptu honen barnean handizkari eta xehekarien jokabidea ere sartzen da. Hauek ondasunak erosi eta saltzeaz arduratzen dira, jarduera horretan nolabaiteko mozkina lortuz. Enpresen erosteko prozesuan, enpresa bakoitzak zein produktu eta zerbitzu behar dituen zehazten dute erosle korporatiboek,ondoren, hornitzaile eta marka-eskaintza ezberdinak bilatu, ebaluatu eta aukeratzen dituztelarik.Beste erakundeei saltzen dieten enpresek ahalegin handia egin beharko dute merkatu korporatiboa ulertu eta enpresen erosteko jokabidea zein den jakiteko.  Korporazio-merkatua izugarria da, izan ere kontsumo merkatuek baino diru eta produktu gehiago hartzen ditu bere baitan. Neurri batean, korporazio-merkatuak eta kontsumo-merkatuak antzekoak dira, biak erosketa-funtzioak betetzen dituzten pertsonaz osatuta baitaude. Hala ere, desberdintasunak ere nabarmenak dira ondoren aztertuko dugun moduan.  5.2. KORPORAZIO-MERKATUEN ETA ENPRESEN EROSTEKO JOKABIDEAREN EZAUGARRIAK  Ezaugarri hauek honelaxe taldeka daitezke:  1) Merkatua korporatiboaren egitura eta eskaria:  Merkatu korporatibora zuzentzen garenean, marketin-espezialistak bezero kopuru gutxiagorekin izaten du harremana, baina hauen tamaina merkatu kontsumoarena baina handiagoa da. Bestalde, merkatu korporatiboak geografikoki kontzentratuagoak daude. Gainera, eskari korporatiboa eskari eratorria dela ere aipatu beharra dago (kontsumo ondasunen azken eskariaren menpe dago). Azkenik, kontuan hartu behar da merkatu korporatibo askotan eskariaren prezioarekiko sentikortasuna txikia izaten dela eta eskaria horrek gorabehera gehiago izaten dituela (eskariaren hegazkortasuna). 2) Eroste-unitatearen izaera Erosteko erabakian parte hartzen duen gizabanakoen kopurua normalean handiagoa da eta jokabide profesionalagoa izan ohi dute. Erosketaz arduratzen den organoa "erosketa-zentroa" da, eta enpresaren sail ezberdinetako partaideek osatzen dute. 3) Erabaki mota eta erosteko erabakiaren prozesua Industriako erosketa egiteko erabakiaren prozesua normalean kontsumo arloan ematen dena baino luzeagoa da. Gehienetan enpresaren egoera ekonomikoan eragina duten erabakiak dira, eta horrexegatik da konplexuagoa prozesua. Hala ere, ezin ahaztu produktu batzuetatik besteetara eta enpresa batzuetatik besteetara asko alda daitekeela. Bestalde, industriaren arloko eroste-erabakian eragina izan dezaketen motibazioak era askotakoak dira: alde batetik, “eginkizunez kanpoko motibazioak” (erabakian parte hartzen duten gizabanakoen motibazio pertsonalak) eta bestetik, “eginkizun-motibazioak” (erosketarekin lortu nahi diren helburuak enpresaren antolaketa-sistema, prozedura eta politikekin bat etorri behar dute, horregatik industria-erosketen arduradunek ezagutu egin behar dituzte). Azkenik, eroslea eta saltzailearen arteko menpekotasuna handiagoa da enpresen eroste-prozesuan. Kontsumo merkatuan diharduten marketin espezialistak kontsumitzaileengandik urrunago daude. Aldiz, B2B merkatuan diharduten marketin espezialistek beren bezeroekin batera egiten dute lan, erosketa-prozesuko etapa guztietan. 5.3. ENPRESEN EROSTEKO JOKABIDEA ETA HARENGAN ERAGITEN DUTEN FAKTOREAK Enpresen erosteko jokabidea aztertu ahal izateko ezinbestekoa da honako galderak erantzutea: Zein motatako erabakiak hartzen dira? Nork hartzen du parte erosteko prozesuan? Zein faktorek eragiten du prozesu horretan? a) Erosketa motak  Oinarrizko hiru erosketa mota daude:     * Berriro erostea: lehenago ere erosi izan duen produktua eskatzen du       erosleak, aldaketarik egin gabe.     * Zerbait aldatuz, berriro erostea: erosleak, produktu, prezio, baldintza       edo hornitzaileak aldatu nahi ditu.     * Zerbait berria erostea, enpresa batek lehenengo aldiz produktu edo       zerbitzu bat eskuratzen duen egoera izango litzateke.  Zerbait berriro erosten denean, erabaki gutxiago hartu beharko ditu erosleak; Zerbait berria erostean, aldiz, gehiago. Erosle korporatibo askok, saltzaile bakar batek eskainitako produktu-sorta eskuratzea nahiago izaten dute.  b) Erosteko prozesuaren parte-hartzaileak: Erosteko prozesuarekin zerikusia duen pertsona multzoari erosketa-zentro deritzo.  Erosketa-zentro hori handiagoa ala txikiagoa izan daitekeen gizabanako multzo batek osatzen du. Ez da unitate formala eta estrukturala (marketin-saila edo erosketa-saila izan daitezkeen bezala) erabakitze-unitate ezformala baizik; bere izaera ez da iraunkorra eta bere partaideak sail desberdinetakoak izateaz gain, erosketa batetik bestera desberdinak izan daitezke. Gizabanakoa erosketa-zentroan badago, erosketan erantzukizun formala duelako izan daiteke, edo erabakia hartzeko lagungarri den informazioa ematen duelako. Industria-hornitzailearentzat berebiziko garrantzia du gizabanako hauek zeintzuk diren jakitea, eta bere motibazio, jarrera eta abar ezagutzea. Erosteko erabakian parte hartzen duten gizabanakoek funtzio hauetakoren bat bete dezakete: 1.- Erabakitzaileak: Erosteko erabakia hartzeko aginte formala edo ez formala dute. Erabakitzailea edo erabakitzaileak erosketa mota batetik bestera desberdinak izan daitezke. Produktuak oso estandarizatuak direnean eta maiz erosten direnean, erabakitzailea erosketa-saila izango da seguraski. Aldiz, erosketa konplexuagoa denean eta eragin finantzario edota eragin estrategiko garrantzitsuak dituenean zuzendaritza orokorra izan ohi da erabakia hartzen duena. 2.- Eragileak: Enpresaren barneko edo kanpoko izan daitezkeen partaide hauek era zuzenean edo zeharka eragiten dute erabakian, aukera desberdinak ebaluatzeko irizpideak emanez edo produktuek bete beharreko zehaztasunak finkatuz. 3.- Erabiltzaileak: Produktua erabiltzen duten pertsonak dira. Hauen eragina oso txikia izan daiteke, eta baita izugarria ere. Batzuetan, erabakitzaile edo eragile izan daitezke. 4.- Erosleak: Hornitzaile zehatzak hautatu eta beraiekin hartu-emanak izateko aginte formala duten pertsonak dira. Erosketa-zentroaren xehetasunetan oinarrituz burutzen dituzte negoziazioak. 5.- Iragazkiak: Erosketa-zentroaren informazioa iragazten duten pertsonak dira, bai idatzizko informazioa kontrolatuz, edo bai erosketa-zentroarekin harremanetan jarri nahi duten saltzaileen saialdiak kontrolatuz. Filtratzaile gisa aritu ohi direnak erosleak dira, beraiek bait dituzte hartu-emanak hornitzaileekin; hala ere, beste pertsona batzuek ere bete dezakete eginkizun hori. c) Korporazio-erosleengan eragiten duten faktoreak: Azkenik, industriako eroste-erabakiaren prozesua osatzen duten fase bakoitzaren iraupena eta garrantzia (faseak azken kontsumitzailearentzat aipatutako berberak dira), kontsumitzaileak bilatutako informazio kopurua, eta erosketa- zentroan parte hartzen duen pertsona kopurua, erabakian hautematen den arriskuaren araberakoak dira. Arrisku hori, aldi berean, erosketaren berritasuna, konplexutasuna eta garrantziaren menpe dago. Horrela, zenbat eta berriago, konplexuago eta garrantzitsuago izan erosketa, orduan eta handiagoa izango da industria-kontsumitzaileak hautemandako arriskua.  Marketin-espezialista batzuen arabera, eragin handiena duten faktoreak izaera ekonomikoa dutenak dira; gainera, prezio baxuena, produkturik onena edota zerbitzu kopuru gehien eskaintzen duen hornitzailea hobetsiko dela pentsatzen dute. Hala ere, erosle korporatiboek faktore ekonomiko nahiz pertsonalei erantzuten diete. Hornitzaileen eskaintzak nahiko antzekoak direnean, erosle korporatiboek marjina txikia izaten dute aukeraketa arrazional hutsa egiteko.  Eragina izan dezaketen faktoreak honakoak dira:  1.- Inguruneko faktoreak: Erosle korporatiboek faktore ekonomikoen (egungoak edo aurreikusitakoak) eragin garrantzitsua jasaten dute Ekonomiaren ziurgabetasuna handiagoa den heinenean, erosleek beren inbertsio berriak eta inbentarioak murrizten saiatzen dira.  2.- Erakundearen faktoreak: Erakunde bakoitzak bere helburu, politika, prozedura, egitura eta sistemak izaten ditu eta marketin-espezialistek faktore hauek guztiak ezagutu eta ulertu egin beharko dituzte.  3.-Pertsonen arteko harremanekin zerikusia duten faktoreak: Erosketa zentroa, beraien artean eragina izaten duten partehartzaile ugariren artean osatua dago; beraz, pertsonen arteko harremanek ere erosketa prozesuan eragina izango dute.  4.- Gizabanako bakoitzarekin zerikusia duten faktoreak: Erosteko erabaki- prozesuko partehartzaile bakoitzak bere zergati, hautemate eta lehentasun pertsonalak ditu.        5 
