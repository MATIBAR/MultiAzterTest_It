                                                                            3. gaia                      3.- PLAKA -TEKTONIKAREN AURREHISTORIA  1960. hamarkadan eta 1970. hamarkadaren lehendabiziko urteetan geologoen pentsamoldea guztiz aldaraziko zuen plaka-tektonika teoriaren oinarriak finkatu ziren. Aurretik, nahiz eta kontinenteen mugikortasunari buruzko ideiak mende osoan zehar ikertzaileen artean ahoz aho ibili, oro har, Lurra gorputz zurruntzat eta kontinenteak gorputz finkotzat hartzen ziren. Plaka-tektonikak geologian sortu zuen iraultza ulertzeko aipatu fisikan, XX. mendearen hasieran, erlatibitate-teoriaren sorrerak (espazioa, denbora, masa eta mugimendua gobernatzen zituzten lege-fisikoak unifikatu zituen) edo biologian, mendearen erdialdean, ADN-aren aurkikutzak (organismoek belaunaldiz belaunaldi hazkuntza, garapena eta jarduera gobernatzen dituen informazioa nola garraiatzen den ulertarazi zuen) edo astronomian big-bang teoriak, sortu zutenaren parekoa izan daitekeela. Azkeneko 200 urteetan ugari izan dira mendikateen eraketa, bulkanismoa, eta Lurreko beste fenomeno nagusien inguruan sortu diren ereduak, baina prozesu geologiko guztiak batera azal zezakeen teoriarik plazaratu gabe. Gaur egun, Lurran gertatzen diren prozesu geologiko guztiak plaka-tektonika teoria orokorraren barne dute azalpena, eta oraindino azalpenik gabe dauden arazoek ez dituzte teoriaren oinarri orokorrak aldaraziko. Gai honetan zehar, plaka-tektonika teoriaren sorreran nolabaiteko eragina izan duten ideiak eta aurkikuntza nabarmenenak aipatuko dira. XX. mendearen hasieran, norbaitek kontinenteen mugikortasuna aipatuz gero ero ospea bereganatzen zuen. Hala ere, argigarri geologikoak beste modu batera ezin zirela azaldu sentitzen zituzten zientifikoek, mendetan zehar ideia hau proposatu egin zuten hainbat aldiz. 1912. urtean, Alfred Wegener metereologo alemanak, jatorri ezberdineko zenbait argigarri bildu zituen,kontinenteen jitoabezala ezagutzen den teoria modernoaren sortzaile tituloa irabaziz. Baina, Wegenerren ideiak ezbaikorkeriarekin ikusten zituzten sinesgabeek, eta denbora behar izan zen datu pilaketaren ondorioz ideia arbuiatu ezin izan zenerarte. 1963 eta 1968 bitartean, kontinenteen jitoa geologo eta geofisiko gehienen ortodoxia bihurtu zen bapatean. Zergaitik bapateko aldaketa hau? Logikoki, datuak gehituz joan ziren heinean kontinenten jitoaren frogak pilatu egin zirelako, eta azkenean ikertzaileek ezin izan zituzten, ondoren ikusiko ditugun argibideak arbuiatu. 3.1. - KONTINENTEEN JITOAREN AURRETIK Plaka-tektonikaren oinarrizko zenbait ideia aspaldiko kontuak dira eta ikertzaile emeslarien burutazioak bezala onartu izan ziren garaiko zientzi- buruengatik. Ondoren, kontinenteen mugikortasunari buruzko erreferentzi historiko adierazgarrienetarikoak aipatuko dira. Amerikako kostaldea kartografiatu bezain laster, 1596. urtean Abraham Ortelius kartografo flandiarrak, Atlantiar ozeanoko bi ertzetan kokatutako kostaldeak puzle bateko fitxak bailira batu zitezkeela aipatu zuen. Afrika, Europa eta Amerika noizbait batera egon zirela zirudiela esan zuen, ondoren banatuz. 1620. urte inguruan, Francis Baconek idatzitako "Novum Organum" liburuan Hegoamerika eta Afrikako mendebaldeko kostaldeen antzekotasuna aipatu zuen ere, nahiz eta honen zergaitiari buruz ezer ez esan. Ondoren, Afrika eta Amerikaren banaketa onartzen zutenen artean teoria "katastrofistak" erabili ziren denbora luzean zehar. 1666. urtean François Placet moralista amerikarrak Uholde Unibertsalean bilatu zuen azalpena, eta aldiz 1843. urtean Alexander von Humbolt exploratzaileak Atlantiar ozeanoa itsasoak indusitako harana zela proposatu zuen. Antonio Snider-Pellegrinik (1858), "La création et ses mystères dévoilés" liburuan, Afrika eta Hegoamerikako Karbonifero garaiko landare-fosilen antzekotasunaz ohartuz, bi lurralde hauek noizbait batera egon zirela esan zuen. Beraren esanetan Lurraren jatorrian kontinenteak elkartuta zeuden, baina Uholde Unibertsalak Amerika eta Mundu Zaharraren arteko bereizketa eragin zuen. Ikertzaile honi sor diogu kontinenteen jatorrizko kokapenaren estreinako irudia (3.1 Ird.). Garai hauetan, ikertzaile gehienek, prozesu geologikoen abiadura infinituki motelean oinarrituz, susmoak zituzten Lurraren aintzinakotasunari buruz. Charles Darwinen eboluzio-teoria (1859) ideia hauekin bat zetorren, fosildun arroketan behatutako aldaketa biologikoak oso motelak zirelako ere. Beraz, garai honetako Lurraren ikertzaileek Lurra Testamendu Zaharrak esaten zuena baino zenbait aldiz zaharragoa zela uste zuten. James Huttonen (1795) esana "orainaldia iraganaren giltzarria da" onarpen orokorra lortu zuen baina kontinenteen banaketa ziurtatzerik ez zegoenez, oraindino teorika katastrofistak erabiltzen ziren azalpen gisa. 1879.ean Darwinek Ilargia ozeano Baretik askatutako zatia zela proposatu zuen. Osmund Fisher alemaniarrak Darwinen teoria borobildu zuen esanez Ilargia Kretazeoan banatu zela eta ondorioz lurrazalak egonkortasuna galdu zuenez, harrez geroztik kontinenteak mugitzen ari direla galdutako egonkortasuna berreskuratzeko. Berak idatzitako "Physics of the Earth's crust" (1889) lanean eredu berritzailegia iradoki zuen, lurbarnea jariokorra zela eta ozeanoen azpian konbekzio-korronteak gorakorrak eta kontinenteen azpian beherakorrak zeudela esanez. Fisherren ikuspegi mobilista aurreratuegia zen bere garairako eta gainera alemanieraz idazten zuenez ingelesa erabiltzen zuen komunitate zientifikoaren gehiengoak ez zuen izan Fisherren ideien berri urte ugari igaro arte. Garai hauetako geofisika, metereologia eta klimatologia datuetaz baliatuz ikertzaile alemaniarrek polo magnetikoen mugikortasunari buruzko hipotesia argitaratu zuten, eta orokorrean guztiz onartuta zuten Lurraren ikuspegi mobilista. Aldiz, tradizio angloamerikarrean oraindino Lurraren zurruntasuna eta teoria "fixistak" ziren nagusi. 1909. urtean Eduard Suess geologo austriarra Atlantiar ozeanoko alde bateko eta besteko Paleozoikoko arroka eta egituren antzekotasunaz ohartu zen. Hegoaldeko hemisferioan kokatutako kontinenteen birreraiketa proposatu zuen esanez denak noizbait Gondwanaland deituriko superkontinentea eratzen zutela. Hala ere, bereizketa Atlantiar ozeanoaren hondoratzeari egotzi zion. F. B. Taylor (1910) fisikari iparramerikarrak kontinenteen jitoaren zergaitiari buruzko lehendabiziko hipotesia plazaratu zuen, Wegenerrengan eragin handia izango zuena. Mugimenduen indar-eragileari buruz esaten zuen Lurrak Ilargia bere grabitate eremuaren barne orain dela 60 eta 150 Mu bitartean harrapatu zuela, eta hasieran biak gaur baino askoz hurbilago zeudenez Ilargiak Lurran eragindako indar grabitazionala nahikoa zela kontinenteak mugiarazteko. Taylorren iritziz gutxi gora behera E-W orientatutako Tertziarioko mendikateak (sistema Alpetar-Himalaioa) Lurraren polo geografikoetatik ekuadorerantz mugitutako lur-masek sortutako konpresioaren ondorioz eratu ziren (3.2 Ird.). Hala nola, Asiak hegoalderanzko bidean Indiako penintsula aurkitu zuen eta honek eragindako ostopoarengatik sortu ziren Himalaiako mendikatea eta Pamir- eko meseta. Era berean, Taylorek Atlantiar ozeanoaren erdialdean Amerika eta Afrika eta Europaren kostaldearekiko paraleloa den itsas-azpiko mendikatea zegoela ezagutu zuenean, mendikatea Afrika eta Hegoamerikaren arteko riftingaren ondorio zela proposatu zuen. Beraren esanetan Hegoamerika mendebalderantz desplazatu zen Andeak sortuz, eta aldiz, Afrika geldi mantendu da antzeko mendikate gazterik ezagutzen ez delako bertan. 3.2.- KONTINENTEEN JITOA: ALFRED WEGENER Alfred Wegenerek (1880-1930), metereologo alemaniarraren ikerketak Groenlandiako izotz-geruzetan burutu ziren batez ere. Bere biografia ikertu dutenek kontinenteen jitoari buruzko ideiak garatzeko izotzezko blokeak apurtzen zirenean ozeano Artikoaren gain zuten mugimenduan oinarritu zela aipatzen dute, baina bere idatzietan konparazio honi buruz ez da ezer agertzen. Wegenerrek bizia tragikoki galdu zuen Groenlandiako izotzaren artean, bere ideiak oraindino onartu gabe zeudenean. Wegenerren garaian Lurraren egiturari eta bilakaerari buruzko ideiak Suessek (1909) proposatutakoak ziren. Lurreko hozketaren eraginez lurrazala uzkurtu egiten denez material arinenak gainazalera igotzeko eta astunenak hondoratzeko joera izango dute, prozesu honetan zehar mendikateak eta haranak etengabe sortzen direlarik. Beraz, eremu kontinentalak hondoratzeko joera eta eremu ozeanikoak altzatzekoa izango dute, denborarekin kontinenteak ozeano eta ozeanoak kontinente bihurtuz. Mugimendu hauek eragingo dituzte material sedimentarioaren erregistroan definitzen diren, eta eredua sortzeko erabili ziren, transgresio eta erregresioak. Beraz, lurrazalerako onartzen ziren mugimendu bakarrak bertikalak ziren. Wegenerrek kontinente eta ozeanoen jatorriari buruzko hipotesiak sortu eta berrantolatu zituen zenbait artikuluetan (1912, 1915, 1924), eta guztiak laburbildu "die Entstehung der Kontinente und Ozeane" liburuan (1929). Berak izotzak uraren gainean flotatzen duen bezala kontinenteak lurrazal ozeanikoaren gain flotatzen dutela uste zuen. Icebergak bezala, kontinenteak jarraitasun estrukturala gordetzen dute, baina noizean behin apurtu eta elkarrengandik urrundu egiten dira. Ideia hauek plazaratu aurretik orduko teoria gezurtatu beharra zegoen eta horretarako Wegenerrek ondorengo datuak erabili zituen batez ere: - Kontinente eta ozeanoetako lurrazalaren dentsitateak ezagutzen ziren, eta fisikoki ezinezkoa da kontinenteak hondoratzea ozeanoak baino dentsitate txikiagoa izanik. - Teoria bertikalisten arabera logikoagoa zirudien mendikateak azalera osoan zehar uniformeago banatuta egotea, banda estuak eratu beharrean. Teoria bertikalistak arbuiatu ondoren, kontinenteen desplazamendu horizontalaren ereduak indarra hartu zuen. Wegenerren arabera, Mesozoikoan eremu kontinental guztiak elkarren ondoan zeudenetik Pangea deritzon superkontinentea eratuz, gaur egunera arte kontinenteak urrunduz joan dira (3.3 Ird.). 3.3 irudian ikus daitekenez, Hegoamerika eta Afrikaren arteko bereizketa Kretazeoan zehar hasi zen, Europa eta Iparramerikaren banaketarekin batera. Amerikaren mendebaldeko mendikateak mugimenduak eraso-ertzetan eragindako konpresioarengatik sortuko ziren. Indiar ozeanoa Jurasikoan hasi zen zabaltzen. Indiaren iparraldean lur-masa handiak pilatzean Himalaia eta inguruko mendikateak sortuko ziren. Australia eta Zelanda Berria Eozenoan banatzen dira Antartikatik iparralderanzko bidea hartuz. Wegenerrek kontinenteen jitoaren teoria garatzeko jadanik ezagunak ziren datuak erabili zituen. Datu horiek bildu, era txukunean antolatu eta beraiekin eredu berri bat sortzeko gaitasuna izan zuen. Erabilitako datu adierazgarrienak ondoren laburbildutakoak dira. 3.2.1.- Kontinenteen eitea Nahiz eta Atlantiar ozeanoko mendebalde eta ekialdeko kostaldeak eite osagarria dutela aspalditik ezaguna izan, ez da erraza Amerika, Europa eta Afrikako kostaldeak zehazki biltzen dituen mapa egitea. 3.4 irudiaren kasuan adibidez, kostaldeak batzerakoan hainbat hutsune eta gainezartze gertatzen dira. Arazo honen arrazoi nagusiak bi dira: - Lur osoa errepresentatzen duen edozein mapa egitura kurbo bat orri planoan irudikatzeko saio bat baino ez da. Zenbait mapetan proekzioa egitean puntu geografikoen arteko benetako distantziak ez daude eskala finko batean, eta bestetan traba hau konpontzeko kontinenteen itxura aldatzen da. - Kontinenteak elkarren ondoan egon zirenetik ugari izan dira kostaldearen geometrian aldaketak eragin dituzten prozesuak (higadura, sedimentazioa, bolkanismoa). Hala ere, Atlantiar ozeanoaren inguruko kontinenteen itxura berdintsua zorizko aldaketen ondorioa dela imaginatzea zaila zen, eta ertz biak behin elkarren ondoan egon zirela logikoa zirudien. 3.2.2.- Berdintasun estrukturalak Deigarria da ozeano batengatik banatutako kontinentetan sarritan arroken ezaugarri eta adinetan, zutabe estratigrafikoetan edota tolesturen geometrian ikusten diren parekotasunak. Adibidez, Saharako hegomendebaldeko lurraldetan eta Guayanako Highlandsetan (Hegoamerika) agertzen diren arrokak eta arroka- serieak erabat berdinak dira. Era berean, Hegoafrikako gerriko tolestua Argentinako Buenos Aireseko mendikatean aurkitzen du jarraipena (3.5 Ird.), eta kontinente bateko kratoi Aurrekanbriarren eta arroka Paleozoikoen kokapenak erlazio zuzena du beste kontinentean agertzen denarekin (3.6 Ird.). Atlantiar ozeanoaren iparraldean egoera askoz argiagoa da. Britainiako basamentuaren gehiengoa bi prozesu orogenikoetan eratu da. Orogenia Kaledoniarra da zaharrena, behe Paleozoikoan garatu zen (570-395 Mu), batez ere ur azpian metatutako sedimentu sakon eta arroka bolkanikoen gain izan zuen eragina. Materiale hauek tolestuta agertzen dira hegomendebalde iparrekialde norabideko mendikatean, erdi eta ipar Gales, Lake District eta Eskozia zeharkatuz. Bigarren orogenia, Hertziniarra, goi Paleozoikoan (395-225 Mu) garatzen da eta honen ondorioak gaur egun Penninoetan eta Gales hegoaldeko tolesetan dira nabariak. Bi prozesu orogenikoetan garatutako mendikateak Britainatik kanpo ere aurki daitezke. Mendikate Kaledoniarraren aztarnak Noruegan, Groenlandiako ekialdean, New Founlanden, New England eta Sahararen mendebaldean aurki daitezke. Era berean, mendikate hertziniarraren aztarnak Europa erdiko Bohemiako Mazizoan, Frantziako Armorika Mazizoan eta Mazizo Zentralean, Iberiako penintsulan eta Iparramerikako Apalatxe mendikatean oso ugariak dira besteak beste. Mazizo bakoitzaren berezitasun estrukturalak (toles-ardatzak) marraztuz eta Ipar Atlantikoaren kostaldeak batu ondoren (3.7 Ird.), egiturak mendikate jarraituak eratuz lerrokatzen direla ikusten da. Era berean oso nabarmena da Afrika, Madagaskar eta Indian zehar luzatzen den Mesozoikoko doleriten gerrikoa (3.8 Ird.). 3.2.3.- Ikerketa paleontologikoak Permiar eta Triasiako garaiko geruzetan aurkitutako landare eta abere fosilak parekoak dira Hegoamerikako hegoaldean, Afrikako hegoaldean eta Antartika eta Australiaren lurralde zabaletan. Adibidez, Glassopteris deritzon landarea lurralde hauetan agertzen da soilik, adin eta mota berdineko geruzen artean, beste inon aurkitu ez delarik. Therapsida edo Mesosauruz narrastiekin antzeko zerbait gertatzen da (3.9 Ird.). Adibidez, datu paleontologikoen bitartez jakin badakigu Mesosaurusa orain dela 270 Mu bizi izan zela, eta nola honen aztarnak Hegoamerikan eta Hegoafrikan baino aurkitu ez direnez logikoa da suposatzea garai horretan lurralde bi hauek elkarren ondoan egon zirela. 3.2.4.- Froga paleoklimatikoak Dakigunez, planetaren klima aldakortasun geldiezin baten menpe dago eta iraganeko garai ezberdinetako bataz besteko tenperatura oraingoa baino altuagoa eta baxuagoa ere izan da. Sarritan, arroka sedimentarioak aztertuz aldaketa klimatikoen aztarnak aurki daitezke. Baina arroka sedimentarioetan aurkitutako lore eta animalia fosilak iraganeko klimaren argigarri adierazgarriagoak dira. Gauza hauek kontutan hartuz, baliteke konklusio interesgarriak lortzea iraganeko garai baten birreraiketa klimatikoa eginez gero. 3.10A irudian adibidez, lore polarrak eta aintziretako lore tropikalak gordetzen dituzten Karboniferoko (gutxi gora behera orain dela 300 Mu) arroken hedapena erakusten da. Ikuspegi orokor batetik, Lurreko errotazio-ardatzaren mugimendu baten ondorioz klima-aldaketa hauek gertatzea posible litzateke. Aldiz, ikerketa sakonago baten aurrean, Karboniferoan zehar planetaren erdia baldintza artikoen menpe eta ipar-hemisferioko lur gehienak baldintza tropikaleran egon direla ikusten da. Gaur eguneko mapa klimatikoarekin konparatuz, ez da erraza imaginatzea klima hauen guztien distribuzioa eta klima tropikala eta artikoa horren hurbil egotea. Arazo hauek, Karboniferorako suposatutako klimak gaur egun klima hauek nagusitzen diren lurraldetaraino kontinenteak desplazatuz gero konpontzen dira (3.10B Ird.). Birreraiketa, soilik paleoklimen hedapenean oinarritzen baldin bada, galdera asko erantzun gabe gelditzen dira, baina noski, birreraiketa klimatikoa bat dator aipatutako beste argigarriekin. 3.2.5.- Eboluzioaren teoria Charles Darwinek sortutako teoriaren arabera espezie zoologiko eta botanikoak era konplexuagoetarantz eboluzionatzen dute beti. Itsas-organismoei dagokienez, eboluzio-aldaketak berehala hedatzen dira planeta guztian zehar, nahiz eta ur tropikal beroagoak zeharkatu ezin duten bizidun polarrak egon eta alderantziz ere. Lur gaineko bizidunek aldiz, batez ere narrastiak, ugaztunak eta zenbait planta, ezin dituzte urez estalitako eremu zabalak zeharkatu, ondorioz lur- zubiekin kateatuta dauden kontinentetan zehar hedatzen dira soilik. Kontinente batek besteengandik banatuta egonez gero, landaretza eta fauna propioa sortuko du, eta Australia da honen adibide argia. Eztabaida honekin jarraituz, organismo multzo baten eboluzioak argitasun gehiago ekar dezake kontinenteen jitoaren teoriaren gain, adibizez ugaztunena. Ugaztunak bi taldeetan banatzen dira: plazentalak eta marsupialak. Talde biak habitat berean bizi direnean lehia bizian aritzen direla ikusi da. Plazentalak indartsuagoak direnez ingurua menderatzen dute, eta marsupialak desagertu egiten dira edo espezie gutxi batzuk baino ez dute aurrera egiten. Aztarna fosilen bitartez jakin denez, marsupialek ugaztun plazentalak baino arinago eboluzionatu zuten. Orain dela 100 Mu populazio garrantzitsua osotzen zuten, eta orain dela 70 Mu kontinente guztietara barreiatu ziren, honek nolabait mundu guztiko eremu kontinentalen artean harreman estua zegoela esan nahi du. Ondoren, eta milioi urte gutxi batzuren barne, ugaztun plazentalak eboluzionatu eta Europa, Asia eta Iparramerikan zehar hedatu ziren marsupialak ordezkatuz. Hegoamerikan aldiz, orain dela 40-30 Mu arte marsupialak jarraitu zuten nagusi izaten, azkenean ere plazentalak nagusitu zirelarik. Eztabaida honen emaitza argi dago: Hegoamerika eta Iparramerika banatuta egon ziren orain 70 Mu, orain dela 40 Mu elkartuz. Era berean, Australia ere Hegoamerika banatu zenean isolatuta gelditu zen, eta harrez geroztik isolatuta mantendu da. 3.3.- KONTINENTEEN JITOAREN AURKAKO IRITZIAK Wegenerren ideiak plazaratu eta urte batzuetara ingelerara itzuli zirenean (1924), eztabaida bizia eragin zuten komunitate zientifikoaren artean. Nahiz eta Europa eta Hego-hemisferioko zenbait geologo berarekin adoz egon, Iparramerikako geologo gehienek bat egin zuten teoriaren aurka. Banan banan berak proposatutako argibideak arbuiatuak izan ziren, batez ere zehaztasun ezaren ondorioz. Atlantiar ozeanoko alde bietako kontinenteen uztartzea ez zitzaien oso egokia iruditzen. Alde bietako serie estratigrafiko berdinak baldintza berdinetan metatu zirela iradokitzen zuten, baina honek kontinenteen jarraitasunik adierazten ez zuela onartzen zuten. Era berean, Gondwanan definitutako glaziazioa garai horretan kontinenteak poloan egon beharrean kontinentaltasunaren eraginez sortutako izotz-plaken ondorioa zela zioten. Kontinente ezberdinetako faunaren antzekotasunari buruz pareko bizi-baldintzen ondorioa baino ez zirela zioten edo datuak gaizki deskribatuta eta txarto interpretatuta zeudela. Hala ere, jarri zioten aitzakirik handiena kontinenteen mugikortasuna azal zezakeen mekanismo eragile fidagarririk ez definitzea izan zen. Wegenerren ustetan kontinenteak dentsoagoa baino ahulagoa den lurrazal ozeanikoaren gain flotatuz ekuadorerantz mugitzen ziren Lurraren errotazioa dela medio. Ekialderantz eta mendebalderanzko mugimenduak errotazioarekin erlazionatutako indar tidalen bitartez interpretatzen zituen. Wegenerren teoria Iparrameriakan onartua ez izateko arrazoi nagusia Harold Jefriesek egindako ikerketak izan ziren. Jefriesek laborategian egindako ikerketen bidez lurrazal ozeanikoa gutxienez lurrazal kontinentala bezain zurruna eta gogorra dela erakutsi zuen. Ondorioz, Wegenerrek proposatutako mugimendu-mekanismoa fisikoki ezinezkoa zen. 3.4.- EZTABAIDA GARAIA Europako geologoen artean Wegenerren ideiek interes gutxi sortu zuten baina ez zieten eragozpen handirik jarri, aldiz Iparramerikan harrera guztiz ezkorra egin zitzaien. 1926.ean New Yorken burututako petrolioko geologoen elkarte amerikarraren batzarrean kontinenteen jitoa izan zen eztabaidagai nagusia eta bertan Wegenerrek parte hartu zuen. Nahiz eta zenbait hizlari jitoaren alde agertu eta beste zenbait ikuspegi zabalagoa eskatu komunitate zientifikoari, gehienek kontinenteen jitoaren hipotesia alboratzearen aldekoak izan ziren. Ondorioz kontinenteen jitoa kontzeptu geologiko errespetagarrien zerrendatik desagertu egin zen. Hala ere, zenbait ikertzaileek bizirik mantendu zuten ideia. Ikertzaile hauen artean Arthur Holmes britainiarra eta Alexander du Toit Hegoafrikarra aipatu behar dira. Holmesek arroketako elementu erradiaktiboen desintegrazio-abiadura konstanteak ikertzen zituen, denbora-eskala absolutu bat eraikitzeko asmoz. Jitoari buruzko frogak onartu arren, ez zegoen ados mugimendua azaltzeko proposatutako mekanismoarekin. Beraren arabera, lurrazala hiru geruzaz osatuta egongo litzateke: goikoa konposizio granitikoduna, erdikoa konposizio dioritikoduna eta azpikoa peridotitiko-eklogitikoa. Lurrazal kontinentalak goiko bi geruzak eta beheko geruzaren goiko alde kristalinoa barneratuko lituzke. Azpiko geruzaren beheko eremu isotropo eta termikoki isurkorrak lurrazal kontinental zein ozeanikoaren sustratua eratuko luke. Ozeanoaren hondoko sedimentuen azpitik eta sustratuaren gainetik gabroak eta anfibolitak agertuko ziren. Berak esaten zuen sustratuaren erradioaktibitate-beroa sumendien bidez askatzen zena baino handiagoa zela, eta askatu gabeko beroak kontinenteen azpitik konbekzio- korronteak sortuko zituela, hauek kontinentetako mugimendua eraginez. Ideia hauek guztiak "Principles of physical geology" (1929) liburuan argitaratu zituen. Liburuan aipatzen zuen ere kontineneteen erradioaktibitate-beroa ozeanoena baino handiagoa denez, kontinenteen azpian korronte gorakorrak kokatzen direla eta kontinenteen ertzetan ozeanoetatik datozen korronte ahulagoekin topo egiterakoan berriro sustratuan hondoratuko zirela (3.11 Ird.). Konbekzio-korronte gorakorren eraginez kontinenteen apurketa eta ozeano berrien sorrera gerta zitezkeela aipatu zuen. Beste alde batetik, Holmesen garaikidea izan zen du Toit geologoak Wegenerren teoria hobetzen saiatu zen, kontinenteen jitoaren aldeko froga gehiago aurkeztuz eta okertzat zeuzkanak zuzenduz. Bere ideiak "Our wandering continents" liburuan (1937) plazaratu ziren eta bertan ordura arte sakabanatuta zeuden ideia ugari bildu zituen, guztientzat interpretazio koherente eta sinplea emanez. Du Toit konturatu zen orain dela 200 Mu gertatutako izotz-aroak aztarnak utzi zituela gaur egun hegohemisferioan kokatutako kontinente guztietan eta Indian. Garai berdinean, Ipar-hemisferioko ikatz-mehategi handiak eratzen zeuden ohian tropikaletan. Arazo klimatiko hau konpontzeko kontinenteen birreraiketa berria iradoki zuen, hego-hemisferioko kontinenteak Hego-poloaren inguruan eta ipar-hemisferioko ikatz-lurraldeak Ekuadore inguruan kokatuz. Era berean, Wegenerrek definitutako Pangea superkontinentea bi lurralde kontinentaletan bereiztu zuen, Laurasia iparraldean eta Gondwana hegoaldean. Bi eremu kontinental hauen artean Tethys itsasoa kokatu zuen eta kontinenteak inguratuz Panthalasa ozeanoa definitu zuen (3.12 Ird.). Gondwana eta Laurasiaren arteko erabateko zatiketa Kretazeo eta Tertziarioan zehar gertatu zela ere ipatu zuen. 3.5.- KONTINENTEEN JITOAREN ONARPENA: PLAKA-TEKTONIKAREN TEORIA 1970. hamarkadaren hasieran kontinenteen jitoak onarpen orokorra erdietsi zuen esparru ezberdinetan burututako ikerketetan lortutako emaitzak bat zetozelako teoriaren oinarrizko kontzeptuekin. Ugari izan ziren kontinenteen mugikortasunaren alde lortutako datuak eta ondoren pentsamolde-aldaketan eraginkorrenak izan ziren ideiak baino ez dira aipatuko. Ideia hauek plaka- tektonikaren oinarrizko zutabeak direnez liburuan zehar sakonago aztertuko dira. 3.5.1.- Litosfera eta astenosfera 1926. urtean Beno Gutenberg sismologoak Lurreko azalaren azpitik 100 eta 200 km arteko tartean uhin sismikoen abiadura murriztu egiten dela erakutsi zuen. Fenomenoa azaltzeko geruza honen materialak ez direla gainekoak eta azpikoak bezain zurrunak iradoki zuen. Gutenbergek lortutako datuek eta hauetatik ondorioztatutako ereduek ez zuten garaiko zientzi-buruen onespenik izan eta hurrengo hiru hamarkadetan ideia arbuiatua izan zen. 1960.eko hamarkadan aldiz, pilatutako datu sismiko kopuru izugarriaren ondorioz abiadura-txikiko geruzaren, edo zurruntasun-txikiko geruzaren, agerpena onartu beharra zegoen. Geruza honen aurkikuntzak ondorio garrantzitsuak izan zituen lurrazalean eta lurrazaletik gertu gertatzen diren eskala handiko prozesu tektonikoen zergaitia azaltzeko orduan. Garaiko ikertzaileak ondorio berdinetara heldu ziren datu sismikoak ez ziren beste zenbait prozesu geologiko ikertuz. Lurraren azalean presio atmosferikoen aldaketek eragindako deflekzio neurgarriak, isostasiaren teoriak, edo lurrikaren proportzio-murrizketa 60 km-ko sakoneratik behera, bat datoz goi- mantuaren barne kokatutako geruza ahul honen agerpenarekin. Era berean, laborategian burututako petrologia esperimentaleko ikerketek, sakonera hauetarako onartutako presio eta tenperatura baldintzapean, arroken ezaugarriak guztiz aldatzen dituen fusioa hasten dela erakutsi zuten. Litosfera eta astenosferaren arteko bereizketa Joseph Barrell geologo iparramerikarrak proposatu zuen estreinakoz 1914. urtean. Barrellek litosfera eta astenosferaren arteko muga bapatekoa dela eta 100 km-ko sakoneran kokatuta dagoela iradoki zuen, gaur egun aldiz, muga trantsizionala dela eta azaletik 60 km-ra has daitekela onartzen da. Astenosferaren agerpenak kontinenteen jitoaren ideia sinezgarriagoa bihurtu zuen. 3.5.2.- Ikerketa ozeanografiko berriak 70. hamarkadan kontinenteen puzlea osatzeko hainbat ahalegin egin ziren, emaitz gero eta egokiagoak lortuz. Kontinente mugikorreko munduko boletan kontinenteen arteko uztarketa onak lortu ziren, baina kontinenteen arteko gainezartze eta hutsuneak zeharo murriztu ziren ordenagailu sortu berriak erabiliz. Eredu hauek guztiak 1950. hamarkadan Sir Edward Bullardek plazaratutako ideia batean oinarrituta daude. Bullardek esan zuen kontinenteen uztarketa egiteko kostaldea erabili beharrean gutxi gora behera itsas azpitik 200 m-ra dagoen kontinente- plataforma eta ezpondaren arteko muga erabili behar zela (3.4 Ird.), kontinente eta ozeanoen arteko benetako muga bertan kokatuta zegoelako. Bullardek beste datu interesgarri bat ere plazaratu zuen, lurrazaleko bero-fluxuen neurketak eginez ohartu zen ozeano-gandorren gain lurrazalean normala dena baino bero- fluxu bikoitza dagoela, eta aldiz, fosa ozeanikoen gainetik normala baino txikiagoa. Bero-fluxuaren anomalia hauen eta mantuko konbekzio-korronteen arteko harremanei buruzko hipotesia berehala sortu zen, bero-fluxu altuko eremuak konbekzio-korronte gorakorrekin eta bero-fluxu txikiko eremuak konbekzio-korronte beherakorrekin lotuz. Nahiz eta II Gerrate Mundialak komunitate zientifikoaren ikerketa esparru arruntak gelditu, gerratearen estreinako urtetan asmatutako bi tresna garrantzi izugarria izango dute ondoren egingo diren ikerketa ozeanografikoetan. Alde batetik sonarra, soinu-uhinek hondo-ozeanikoan eragindako isladapenaz baliatzen da ozeanoetako morfologia zehatza finkatzeko. Bestetik erradarra, itsasuntziak ozeanoetan duten kokapen zehatza finkatzeko erabili zena. Gerratean zehar zehaztasun handiko milioika soslai batimetriko burutu ziren, batez ere ozeano Barean U.S.A.-ko guda-itsasuntzien bitartez. H. H. Hess geofisiko amerikarrak datu hauek guztiak bildu zituen, eta 1946 eta 1948-an argitaratutako lanetan ozeano Barearen mendebaldeko ezaugarri topografiko nabarmenenak deskribatu zituen. Gerratearen ostean ozeanoetako ikerketa batimetrikoak zentzu zientifikoarekin burutu ziren, eta hauek argi utzi zuten munduko ozeano guztietan zehar hedatzen den 40.000 km-ko itsasazpiko mendikate baten agerpena. Hessen "Evolution of ocean basins" (1960) lanean garrantzi handiko datua argitaratu zen. Beraren esanetan ozeano-gandorren gailurrean zehar irekitzen den arrailduratik lurrazal ozeaniko berria eratu eta gandorraren alde bietara hedatzen da. Lanaren eraginez pareko ondorioetara heltzen ziren beste zenbait artikulu argitaratu ziren, eta holako batean R. S. Dietzek (1962) itsas-hondoaren zabalkuntzaterminoa erabili zuen. Wegenerrek uste zuen kontinenteak lurrazal ozeanikoaren gain mugitzen zirela, baina Hessek kontinenteak, behintzat pareko zurruntasuna duen, itsas-hondoarekin batera mugitzen direla erakutsi zuen. Ideia borobiltzeko itsas-hondoko lurrazala fosa ozeaniko sakonetan eta mendikate gazteen parean desagertu egiten zela proposatu zuen, subdukzioa deritzon ekintzaren bidez. 1960. hamarkadaren bukaeran ozeano-gandorretan zehar tarte konstantetara zeuden aldaketa topografiko nabarmenak kartografiatu ziren. Aldaketa hauek gandorren gailurra ehundaka kilometrotan desplazatzen zuten haustura-eremuak bezala interpretatu ziren eta faila transformakor gisa izendatu ziren. Hessen frogatu gabeko ideien baieztapena urte batzu beranduago heldu zen, paleomagnetismoaren eta hondo-ozeanikoaren eremu-magnetikoen neurketen bitartez. 3.5.3.- Paleomagnetismoa Kontinenteen jitoaren aurka zeuden ikertzaileak guztiz konbentzitzeko balio izan zuten datuak arroketako magnetismoaren ikerketatik heldu ziren. 1950 eta 1960. hamarkadetan geofisikoek arroken hondar-magnetismo ikertuz kontinenteen jitoari buruzko froga zalantzagabea lortu zuten. Arrokak eraketa garaian emeki magnetizatuak izan daitezke, hozketan zehar laben kasuan eta metaketan arroka sedimentarioen kasuan, eta ondorioz arroken mineral burdinatsuak eraketa-garaian zegoen Lurreko eremu magnetikoaren norabidearekiko lerrokatuta orientatzen dira. Arroken hondar-magnetismoaren deklinazioa eta okerdura neurtuz arroka eratu zeneko garaian ipar-polo magnetikoak zuen kokapena zehaz daiteke (1.3.3. atala). Era honetan, kontinente baten garai ezberdinetako arroken magnetismoa neurtzean poloaren kokapena aldakorra dela ikusten da. Agerizko bidai-polarraren kurbek kontinente bakoitzean burututako neurketa paleomagnetikoen ondorioz denboran zeharreko polo magnetikoaren kokapena zehazten dute (3.13, 3.14 Irdk.). Kurba hauek bi eratara uler daitezke, alde batetik polo magnetikoak lurrazalean zehar mugitzen direla onartuz, edo bestetik, kontinenteak direla mugitzen direnak. Jakin bazekiten polo magnetikoen kokapena denboran zehar aldakorra dela, baina beti polo- errotazionalaren inguruan, azken finean eremu magnetikoa Lurraren errotazio- mugimenduak gobernatzen duelako. Beraz, polo-magnetikoa noizbait Ekuadorearen inguruan egon denaren argigarririk ez dagoenez, sistemako elementu mugikorrak kontinenteak direla onartu beharra zegoen. Gainera, kontinente bakoitzak bidai- polarraren kurba propioa duela ziurtatu zenean, argi gelditu zen kontinenteak bai polo magnetikoarekiko eta bai baraien arteak mugikorrak direla. 3.14 irudian Iparramerika eta Europarako marraztutako agerizko bidai-polarraren kurbak agertzen dira. Bi eremu kontinental hauek elkarrengandik urruntzen ari dira Atlantiar ozeanoaren gandorra eratu zenetik. Plaken mugimendua alderanztuz gero, kurbak gainezarri egiten dira (3.14B Ird.). Bi kontinenteen agerizko bidai-polarraren kurbak gainezarriz bakoitzak garai ezberdinetan izandako kokapena lor daiteke. Beraz, datu paleomagnetikoak denboran zeharreko plaken mugimendu erlatiboak zehazteko erabil daitezke. Agerizko bidai-polarraren kurbak eskainitako kontinenteen mugikortasunari buruzko froga zalantzagabeaz gain, paleomagnetismoak 1950. hamarkadaren bukaeran ulertzen ez ziren beste zenbait prozesu geologiko azaldu zituen. 1960. hamarkadan Lurreko eremu magnetikoak jasandako alderanzketa bakoitzaren adina zehaztu zen, eta denboran zehar alderanzketak ez direla erregularrak eta mundu- mailako zabalera dutela egiaztatu zen. Azkeneko 5 Mu-tan Lurraren eremu magnetikoa bataz beste 200.000 mila urtero alderanztu da. Garai honetan Atlantiar ozeanoaren erdiko gandorrean eta ozeano Bareko ekialdeko gandorrean intentsitate magnetiko txiki eta handiko xingolen arteko txandakapena behatu zen. Gainera, xingola magnetiko hauek tarte luzeetan jarraituak, gandorrarekiko paraleloak eta gandorraren ardatzarekiko simetrikoak direla ezagutu zen (3.15 Ird.). 1963-an hondo-ozeanikoetako zenbait eremuetan eredu magnetiko berdinak zeudela ezaguna zen baina zergaitia ez zegoen bat ere argi. Fred Vine eta Drummond Matthews (1963) britainiarrak xingola magnetiko eta hondo-ozeanikoen zabalkuntzaren arteko lotura aurkitu zuten. Beraien esanetan ozeano-gandorretan zehar magmak gora egiten du hondo ozeaniko berria eratuz, eta alde batera eta bestera isurtzen da magma berrirako tokia eginez. Magma hoztu ahala basaltoetako mineral burdinatsuak orientatu egiten dira Lurraren eremu magnetikoarekiko. Polaritate normaleko garaietan kristaldu berriak diren hondo-ozeanikoen basaltoetako mineralak gaur eguneko iparrarekiko orientatzen dira gutxi gora behera. Aldiz, polaritate alderanztuko garaietan eratutako mineralak gaur eguneko hegorantz orientatuko dira. Beraz, datu magnetikoak ozeano-gandorrarekiko elkartzuta hartzen direnean, polaritate normaleko garaietan sortutako basaltoak intetsitate handiko eremuak bezala neurtzen dira. Basaltoetako mineral magnetikoen eremua Lurraren eremu magnetikoarekin konbinatzen denean normala baino intentsitate handiagoak neurtzen dira, baina polaritate alderanztuko garaietan hoztutako basaltoak intentsitate txikiko xingola magnetikoak bezala neurtzen dira gaur eguneko Lurraren eremuari arroken eremu magnetikoa kendu behar zaiolako. Beraz, ozeano-gandorretan lurrazal ozeaniko berria sortzen da eta gandorretatik urruntzerakoan zahartu egiten da. Intentsitate ezberdineko xingola bakoitzaren denbora-tarteak zehaztuz gero ozeanoen zabalkuntza-abiadurak neur daitezke. Datu hauekin guztiekin plaka-tektonikaren teoria geotektonikoa sortu zen. Oro har, prozesu geologiko gehienen (eremu kontinental eta ozeanikoen arteko bereizketa, mendikateen sorrera, lurrikara, sumendi edo arroka-moten izaera eta hedapena....) jatorria eta zergaitia azaltzen duen ideien pilaketa ulergarria da. Ain dago ondo borobilduta teoriaren barne aldaketak sortuz ere, oinarriak eta funtzak ez dutela aldaketa handiegirik pairatuko. Plaka-tektonika teoriaren arabera lurrazala plaka deritzen zenbait zatitan banatuta dago. Plakak esfera baten gaineko estalki zatiak bezala ikus daitezke. Beraien arteko mugimendua, Lurreko prozesu dinamikoetan oinarritutakoa, etengabea da. Zazpi dira lurrazala osatzen duten plaka nagusiak: Barea, Iparramerika, Hegoamerika, Eurasia, Afrika, Indiar-Australiar eta Antartikoa. Hauetaz gain, eskala txikiagoko dozena bat inguru plaka definitzen dira, beraien artean ezagunenak Nazca eta Cocos plakak. Zenbaitetan plaken arteko mugak ez dira oso garbiak, orduan plaken arteko muga lausotuei buruz hitz egiten da, deformazioa plaken arteko mugara murriztu beharrean askoz eremu zabalagoan duelako eragina. Adibidez Afrika eta Eurasia plaken arteko muga, muga lausotutzat har daiteke. Oro har, plakak litosfera zatiak direla onartzen da, eta eremu ozeanikoetan definizioa egokia da, bertan litosfera eta astenosferaren arteko muga abiadura baxuko geruza delako. Baina kontinenteen azpitik abiadura baxuko geruza zehazteko arazoak daude eta zenbait ikertzailek kontinentetako sustraiak astenosferan errotuta daudela diote. Orduan, plaka kontinentalak ez ziren litosferaz soilik eratuta egongo, astenosferaren zati bat ere barneratuko zuten (250 km-ko lodiera), eta bereizketa berri honi tektosfera deritzo. Eredu honi buruz oraindino eztabaida bukatu ez denez, eta plaka-tektonikaren teoria azaltzeko plaka guztiak litosfera hutsez eratuta daudela onartzea errezagoa denez, liburuan zehar termino hau ez da erabiliko. Plaka bat litosfera ozeanikoz soilik egon daiteke eratuta (Barea plaka), edo litosfera ozeaniko eta kontinentalaz, sekula ez litosfera kontinentalez soilik (3.16 Ird.). Beraz, gaur eguneko kontinente-ertz guztiak ez dira plaken arteko mugak. Plaken arteko mugak direnak kontinente-ertz aktibo gisa (Amerikako mendebaldeko kostaldea) eta plaken arteko muga ez direnak kontinente-ertz egonkor gisa izendatuko dira (Atlantiar ozeanoko bi ertzak). Plakak lurrazaleko lurrikaren, sumendien eta ezaugarri topografikoen (batez ere ozeano-gandorrak eta ozeanoetako fosak) hedapenaren eraginez marraztu ahal izan dira. Plaken arteko mugak multzo hauetan sailka daitezke (3.17 Ird.): muga dibergenteak, bertan plakak elkarrengandik urrundu egiten dira; muga konbergente edo subdukzio-eremuak, non plaken hurbilketa mugimenduarengatik plaka bat bestearen azpitik mantuan barneratzen baita; eta muga kontserbakorrak edo transformakorrak, zeinetan plaken mugimendua horizontala eta norabide berdinean ematen baita litosfera sortu edo deusestu gabe. Muga mota huen ezaugarriak hurrengo gaietan zehar deskribatzen dira.   65
