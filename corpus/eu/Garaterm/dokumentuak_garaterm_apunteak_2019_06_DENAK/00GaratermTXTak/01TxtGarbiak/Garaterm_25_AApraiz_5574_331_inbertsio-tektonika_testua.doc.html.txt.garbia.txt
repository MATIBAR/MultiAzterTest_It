                                  INBERTSIO-TEKTONIKA Definizioa: Hasiera batean, estentsioaren bidez sortutako faila normalak konpresioaren eraginez (inbertsio positiboa) berraktibatuak izatean, edota, konpresioaren bidez sortutako alderantzizko failak estentsioaren eraginez (inbertsio negatiboa) berraktibatuak izatean gertatzen diren prozesuak zehazten ditu inbertsio-tektonikak. Inbertsio positiboaren kasuan, failek sakonean estentsioaren ondorioak gordetzen dituzten bitartean, azalean antiklinal baten sorrerarekin lotutako konpresioaren ondorioak agertzen dira (1. Ird. Williams et al., 1989 Fig 1). Beraz, faila-sistemaren aurreko garapen-prozesuarekiko, inbertsio-tektoniko positiboa (erliebearen gorakada) edo negatiboa (subsidentzia) izan daiteke.                Gerriko orogenikoetan estentsio faila-sistemen eraginaren markatzaileak. Ondoren, gerriko orogeniko anitzetan arruntak diren zenbait egitura azalduko dira, zamalkadura-geometrian aurreko estentsio faila-sistemen eraginpean sortuak direlakoan. Sekuentziaz kanpoko zamalkadurak eta arku-formako zamalkadura-sistemak. Egitura hauek konpresioarena urreko estentsio-geometriaren eta estentsio-sekuentzien ondorioa direla dirudi (12. Ird.). Azpiko blokearen mozketa txikiak. Egitura hauek esperimentu analogikoen bidez definitu dira (Maclay, 1989). Konpresioaren aurreko faila normalak okerdura handiegia dutenean alderanzteko, azpiko blokearen zati bat gainean eramaten duen zamalkadura berri bat garatzen da (19. 20. eta 21. Irdk.). Narrasdura-mantuen kokapenaren ondorengo inbertsio.  Konpresiozko faila-sistemen inbertsio negatiboa Badirudi konpresiozko faila-sistemen inbertsio negatiboa ez dela estentsiozko faila-sistemen inbertsio positiboa bezain arrunta. Sistema hauetan ohikoena da, inbertsio faila-sistemaren zenbait eremuetan baino ez izatea eragina. Honek erlazio konplexuak eragiten ditu estentsioaren eta konpresioaren eraginpean dauden faila-zatien artean. Erlazio hauek era egokian azaltzeko beharrezkoa da null puntuen eta null-eremuen (edo faila neutroen) kontzeptuak zuzen erabiltzea. Null eremuak kontraziorik ez estentsiorik erakusten ez dituzten failaren segmentuak dira. Zamalkadura sistema ez da berrerabiltzen (10. Ird.). Kasu honetan estentsio-faila batek zamalkadura-sistema mozten du eta sakonera handiago batean bila dezake sustraia. Faila normalak zamalkadura-sistema zamalkaduren eraginez bikoiztutako unitate estratigrafikoak zeharkatu gabe (posible da baina oso zaila) mozten badu, orduan ez dugu null-punturik izango. Aldiz, faila normalak zamalkaduren eraginez bikoiztutako unitate estratigrafikoak zeharkatzen baditu, orduan, estentsioaren lehendabiziko urratsetan, bikoizketa eragiten duen zamalkaduraren azpiko blokea mozten deneko puntua izango da null-puntua. Eratu berria den estentsio-failak konpresioaren eragina erakutsiko du puntu honen azpitik. Berriro estentsioaren ondorioak erakusten dituen beheragoko beste null-puntua, estratigrafikoki beheren dagoen zamalkaduraren azpiko blokearen mozketa-puntuan aurkitzen da (??). Bi null- puntuak desagertuko dira estratigrafikoki gorenen dagoen zamalkaduraren gaineko blokearen mozketak bat egiten duenean goiko null-puntuarekin. Une honetan, faila normalak estentsioaren eragina baino ez du erakutsiko, itxurazko konpresioaren eragin oro desagertu egiten baita. Zamalkadura bakarra partzialki berrerabiltzen da (11. Ird.) Kasu honetan zamalkadurako arrapalaren gaineko puntua da faila normalak zamalkadurarekin bategiteko erabiltzen duen puntua. Sistemaren null-puntua bategite puntu bera izango da. Hala ere, estentsio-mugimenduak aurrera egiten badu null-puntua desagertu egingo da, bategite puntu hori estratigrafikoki gorenen bikoiztutako mailarekin bat egiten duenean. Kokapen honetan null-puntua null-eremu bihurtzen da eta failan behera luzatzen da. Estentsioak aurrera egiten badu null-eremua ere desagerraraziko du eta zamalkaduraren arrapala osoan estentsioaren eragina baino ez da ikusiko. Honek ez du esan nahi konpresioz sortutako egitura guztiak desagertuko direnik. Faila normalaren gaineko blokean zamalkaduraren ondorioz gertatutako bikoizketa dagoen bitartean konpresioaren eragina ziurta daiteke. Aldiz, higadura maila zamalkadura honen azpitik aurkituz gero, ezinezkoa izango litzateke konpresioaren arrastorik bilatzea. Zamalkadura / faila normal planoa ez estentsiorik es konpresiorik erakusten duen faila neutrotzat hartzen da. Zamalkadura-sistema konplexuaren berrerabilpen partziala (12. Ird) 12. irudiko zamalkadura-sistema zamalkadura nagusi batez (2), gaineko blokean eratutako zamalkadura inbrikatu batez (3) eta azpiko blokean 2. zamalkaduraren arrapalaren beheko puntuarekin lotura duen beste zamalkadura batez (1) osatuta dago. Irudian bertan, zamalkadura-sistemaren inbertsio negatibo progresiboaren 2 urrats erakusten dira. Hasiera batean, 1. zamalkaduraren arrapala estentsioaren eraginpean aurkitzen den bitartean, geruzapenarekiko paraleloa den eremua faila neutro gisa (null-eremua) jokatzen du. Aldi berean, 2. zamalkadura ez du estentsioaren eraginik pairatzen eta beraz ez du null- punturik garatzen.Konpresioaren eraginpean jarraitzen du. Estentsioaren lehendabiziko urrats honetan 3. zamalkadurak konpresioaren ondorioak erakusten ditu arro sedimentario sortu berriaren oinean definitutako null-puntuaren azpitik. Estentsioak aurrera jo ahala null-puntuak arrapalan behera migratzeko joera izango du azpiko eta gaineko unitate estratigrafikoak maila berean aurkitu bitartean (12B irudia). Hortik aurrera null-eremua egonkor mantenduko da zamalkaduraren sakoneko arrapalan maila estratigrafikoak bat egin arte. Une honetan 2. zamalkadurak eragin zituen aldaketak guztiz ezabatuta gelditzen dira estentsioaren ondorioz. Hemendik aurrera faila-sisteman estentsio-failak eta faila neutroak izango dira nagusi, eta aurreko konpresioaren aztarnak 2. zamalkaduraren goiko arrapalan baino ez dira ikusiko. Mapa geologikoetan inbertsiok nola bereiztu Mapa geologikoak erabiliz inbertsio tektonikoak antzeman daitezke eta inbertsio-erlazioaren zenbatekoa zehatz daiteke, egiturek murgildura graduren bat erakusten badute. Horretarako, kontrol estratigrafiko zehatza derrigorrezkoa da. Rift-garaiko sekuentzia estratigrafikoaren inbertsio positiboa erakusten duen lurralde bateko kartografiak itxuraz izaera normaletik alderantzizkora aldatzen diren failak erakutsiko ditu. Hau da, zenbait eremuetan gaineko blokeko material gaztea azpiko blokeko material zaharragoen ondoan kokatuko da (izaera normala), eta bestetan, gaineko blokeko material zaharra azpiko blokeko material gaztagoen gainetik kokatuko da (alderantzizko izaera). Weymouth distrituko mapa geologiko sinplifikatuan (13. Ird.) ikus daiteke failaren izaera aldaketa hau. Aldaketa inbertsio-tektoniko positibo baten ondorioa da. Lurralde honetan, Jurasikoko eta Behe-kretazeoko sekuentziak rift-garaikoak dira. Goi-Kretazeoko materialak etengune estratigrafiko nabarmen baten gainean pilatutako rift-osteko sekuentzia osotzen dute. Faila izaera normaletik alderantzizkora aldatzen deneko puntua null-puntua bezala definitzen da. Adibide honetan Goi-Kretazeoko etengunean kokatzen da.
