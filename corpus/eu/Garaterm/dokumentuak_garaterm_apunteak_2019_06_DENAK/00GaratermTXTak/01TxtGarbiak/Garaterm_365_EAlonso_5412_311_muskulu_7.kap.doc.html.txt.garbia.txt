    MUSKULU EHUNA Muskulua ehun mota bat da eta ehun hau osatzen duen zelula garrantzitsuena muskulu-zelulaedomuskulu-zuntza da. Muskuluaren helburua gorputzaren mugimendua ahalbidetzea da borondatezko edo ez borondatezko mugimenduen bitartez, horretarako muskulu-zuntzak uzkurtzeko ahalmena du. Hiru muskulu mota daude: muskulu eskeletikoa, muskulu kardiakoa eta muskulu leuna. Muskulu eskeletikoa Muskulu eskeletikoa osatzen duten zelula edo muskulu-zuntz eskeletikoak sinzitio nukleoanitzak dira. Garapenean, mioblastoak (muskulu-zelula aintzindariak) elkar fusionatu eta zuntz multinukleatu bat sortzen dute. Zeharkako mozketa baten ikus dezakegunez zuntzak itxura poligonala du (1. Irudia) eta 10 eta 100 μm inguruko diametroa izan dezake. Aldiz, bere luzera oso aldakorra izan daiteke kokapenaren arabera. Adibidez muskulu sartoriusak (sartorio) ia metro bateko luzera duen bitartean belarriko estriboko muskuluak milimetro gutxi batzuk baino ez ditu. Egitura histologikoa Muskulu-zuntz bakoitza ehun konektiboz inguratuta dago eta geruza horri endomisioa deitzen zaio. Endomisioa, batez ere zuntz erretikularrez dago osatuta, bertan kapilar txikiak eta nerbio-zuntzak ere aurkitzen dira. Muskulu-zuntzak euren artean batzen dira eta faszikuluak sortzen dituzte, eta faszikulu hauek ere ehun konektiboz inguratuta daude eta geruza honi perimisioa deitzen zaio. Perimisioan kapilar eta nerbio handiagoak aurkitzen ditugu. Faszikuluen pilaketak muskuluasortzen du eta inguratzen duen ehun konektiboari epimisioa deitzen zaio. Bertan aurkitzen dira muskulua odoleztatu eta inerbatuko dituzten odol-hodi eta nerbio nagusiak (2. Irudia). Muskulu-zuntz ekeletikoaren egitura Muskulu-zuntza edo muskulu-zelula miozuntzexkezdago osatuta (3.Irudia). Era berean miozuntzexkak miopiruz daude osatuta: -Piru lodiak: Piru lodietako osagai nagusia II motako miosina da eta piru meheko F aktinari lotzen da uzkurketan. Miosina bakoitza bi kate astunez (222 kDa bakoitza) eta lau kate arinez (22 kDa eta 18 kDa) dago osatuta. Kate astunek muturrean egitura globular edo buru bat daukate eta bertan aurkitzen dira kate arinak. Kate arinen fosforilazioarekin hasten da muskuluaren uzkurketa. Kate astunen muturrean aurkitzen diren egitura globularrek hiru gune dituzte: aktinari batzen zaion gunea, adenosina trifosfatoari (ATP) batzen zaion gunea eta kate arinei batzen zaion gunea (4. Irudia) -Piru meheak: F aktina eta beste proteina batzuek osatzen dute piru mehea. F aktina, G aktinazko monomero globularrez dago osatuta. Aktina proteinak tropomiosinaz daude lotuta. Tropomiosina bakoitzak zazpi aktina proteina lotzen ditu luzetara. Tartean troponina konplexuak agertzen dira C, I eta T troponinaz osatuta. T troponinak konplexua tropomiosinari lotzen du. I troponinak uzkurketako miosina-aktina loturaren askapenean parte hartzen du eta C troponina kaltzioari batzen zaio uzkurketan (5. Irudia). Piru lodiak eta meheak ondo lerrokatuta egoteko proteina laguntzaile batzuk daude: titina, α-aktina, nebulina, tropomodulina, desmina, miomesina, C proteina eta distrofina. Miozuntzexkak muskulu-zuntzaren zitoplasman aurkitzen dira. Muskulu-zelularen zitoplasmari sarkoplasma ere deitzen zaio. Sarkoplasman miozuntzexkez gain beste egitura batzuk ere badaude, adibidez erretikulu endoplasmatikoa, erretikulu sarkoplasmikoere deitzen dena. Hodi itxurako organulu hau miozuntzexken inguruan agertzen da. Erretikuluak egitura berezi batzuk dauzka bukaera aldean; muturreko zisternak deitzen zaie eta bertan gordetzen da uzkurketan parte hartuko duen Ca2+. Bestalde zelula-mintzak edo sarkolemak zuntzaren barnekaldera inbaginazio batzuk ditu eta egitura hauei T tubuluak deitzen zaie. T tubulu bakoitza bi muturreko zisternekin inguratzen da eta egitura honi triadadeitzen zaio. Erretikuluari atxikituta mitokondrioak eta glukogenoa ere agertzen dira.Zuntz muskular eskeletikoaren beste ezaugarri garrantzitsu bat nukleoa da. Zuntz bakoitzak nukleo bat baino gehiago izaten ditu horregatik zuntz hauei sinzitio(nukleo bat baino gehiago duen zelula) ere deitzen zaie. Nukleo hauek gune azpisarkolemikoan (zuntzaren zitoplasmaren azpian dagoen gunean) aurkitzen dira eta periferikoki kokatuta daude. Itxurari dagokionez zapalak eta basofiloak dira eta nahiko homogeneoak. Mikroskopio optikoz eta hematoxilina-eosinaz tindatuta, muskulu-zuntzak ildaskatuta ikusten dira (6.Irudia). Mikroskopio elektronikoz aldiz miozuntzexkak ikus ditzakegu eta hurrengo egiturak desberdintzeko gai gara (7. Irudia): -A xingola: Piru lodiak aurkitzen diren gunea. -H xingola: A xingola erditik banantzen duen gune argiagoa da. Gune honetan kreatina kinasa entzima agertzen da. -M lerroa: H xingola erditik banatzen duen lerroa. -I xingola: Piru meheak aurkitzen diren gunea. A xingola baino argiagoa da. Piru hauek uzkurketan piru lodien gainean irristatzen dira eta A xingolan barneratzen direnez I xingola moztu egiten da. -Z diskoa: I xingolak banatzen dituen lerroa. Gune hau piruen finkatze gunea da eta bi Z diskoren arteko tartea sarkomeroa da. Sarkomeroa uzkurketarako oinarrizko unitate moduan definitzen da. Uzkurketa eta erlaxazio mekanismoak Muskuluak bere lana egiteko uzkurtu egin behar da eta uzkurketa 5 fasetan bereizten da: lotura, banantzea, flexioa, indar sortzea eta birlotura (8. Irudia). -Lotura fasea:Uzkurketaren hasieran miosinaren alde globularra edo burua aktinari lotuta dago eta ez dago ATPrik. Heriotzaren ondorioz gorputzaren gogortzea (latinez rigor mortis bezala ezagutzen dena) uzkurketaren lehenengo fasean gertatzen den fenomenoa besterik ez da. Hau da miopiruak gogorki lotzen dira eta ez dagoenetik ATPrik ezin dira askatu eta ondorioz gorputza gogortu egiten da. Uzkurketa aktiboa dagoen gorputz bizi batean ATP agertzen da eta lehenengo fase hau bukatu egiten da. Banantzea:Bigarren fase honetan ATPa miosinaren buruari lotzen zaio ATP lotura gunean eta aktinarekin duen lotura guneak eraldatzen dira eta ondorioz piru lodiak eta piru meheak askatu egiten dira. Flexioa: Hirugarren fase honetan piru lodiari lotu zaion ATPa hidrolizatu egiten da adenosina difosfato (ADP) eta fosforo inorganikoa (Pi) sortuz eta miosinaren burua edo alde globularra flexionatu eta mugitu egiten da 5nm inguru piru mehearen luzeran. Bai ADPa zein Pia miosinaren buruari lotuta gelditzen dira fase honetan. Indar sortzea: Miosinaren burua aktina leku berrira lotzen da. Lotura hau hasieran ahula da oraindik ere Pi atxikituta duelako, baina lotura ematen den unean Pi a askatu egiten da eta aktina eta miosinaren arteko lotura indartu egiten da. Era berean miosinaren buruak indarra egiten du bere hasierako tokira itzultzeko. Mugimendu honek piru mehea desplazatzen du. Fase honetan ADPa ere askatu egiten da. Birlotura: Azkenengo fase honetan miosinaren burua berriro ere lotzen zaio piru meheko aktinari eta berriro prest dago zikloa hasteko. Uzkurketa ziklo bakoitzean piru meheak irristatu egiten dira lodien gainean eta ondorioz sarkomeroak moztu egiten dira, horrela lortzen da muskuluak bere lana egitea. Muskuluaren uzkurketarako ATPaz gain Ca2+ ere beharrezkoa da. Ca2+ rik gabe uzkurketako banatze fasea ezinezkoa da. Uzkurketa bukatzen denean Ca2+ ezabatu egin behar da. Honetarako erretikulu sarkoplasmikoaren parte hartzea ezinbestekoa da. Baina muskuluaren uzkurketa emateko muskulu-zuntzak seinale bat jaso behar du, eta seinale hori nerbio kinada moduan heltzen zaio. Muskulu jakin batzuetara nerbioak heltzen dira. Muskulu eta nerbioaren lotura gune honi lotura neuromuskularra deitzen zaio (9.Irudia). Gune honetan motoneuronek euren axoiak luzatzen dituzte muskuluaren zitoplasmaraino. Nerbio kinada ematen denean, neuronak azetilkolina askatzen du lotura neuromuskularrera. Gune honetan muskulu-zuntzak bere mintzean azetilkolina hartzaileak ditu, eta neurotransmisore eta hartzailearen harteko lotura ematen denean kinada muskulura pasatzen da.Ondorioz muskulu-zuntzen zelula-mintza despolarizatu egiten da eta boltajez aktibatutako Na +kanalak zabaltzen dira, ondorioz zelula kanpoko Na +ioiak sartzen dira eta despolarizazioa mintz guztian zehar zabaltzen da. Despolarizazioa T tubuluraino heltzen da eta T tubuluetatik erretikulu sarkoplasmikoaren muturreko zisternetara. Hemen Ca2+askatuko duten kanalak zabaltzen dira eta Ca2+ sarkoplasman zabaltzen da. Ca2+ C troponinari lotzen zaio eta I troponinaren konformazioa aldatzen du eta horrela miosina eta aktina askatu egiten dira. Erretikulu sarkoplasmikoak bere mintzean Ca2+ ponpa (Ca2+ aktibatutako ATPasa) ditu eta Ca2+ berriro bueltatzen dute muturreko zisternetara eta horrela katioi honen kontzentrazioa uzkurketa izan aurreko mailara bueltatzen da. Muskulu eskeletikoaren birsorkuntza Hematoxilina-eosinaz tindatutako laginetan muskulu-zuntzen artean nukleo sakabanatuak aurkitzen ditugu. Nukleo hauek zelula sateliteen nukleoak dira. Zelula hauek, muskulu-zuntzen zelula-mintza eta kanpo-xaflaren bitartean kokatzen dira. Mikroskopio optikoz ez da erraza bereiztea. Bereizgarri moduan zelula sateliteek nukleo bakarra dute eta zuntzen nukleoak baino dentsoagoak dira, heterokromatina gehiago dutelako. Muskulu eskeletikoa suntsitzen bada badu birsortzeko gaitasuna. Gaitasun hau mugatua da. Zelula sateliteak modu latentean daude eta muskulua birsortzeko beharra dagoenean aktibatu egiten dira. Aktibazio prozesuan faktore erregulatzaile miogenoak (miogenic regulator factors;MRF) adierazten hasten dira eta mioblasto desberdintzen dira. Zauriaren ondorioz kanpo-xafla ez bada apurtu mioblasto hauek zuntzarekin batuko dira eta horrela osatuko da zuntza. Baina kanpo-xafla ere apurtzen bada zelula sateliteak ez dira aktibatuko eta zauria fibroblastoek osatuko dute eta zuntzaren ordez orbain bat sortuko da. Muskulu eskeletiko motak Hiru zuntz eskeletiko mota desberdintzen dira. Normalean muskuluetan mota guztiak daude baina muskuluaren arabera mota bat edo bestearen proportzioa aldakorra da. Hauek dira mota desberdinak: -I mota edo zuntz oxidatibo geldoak: Zuntz txikiak dira eta freskoan gorri ikusten dira. Mitokondrio asko eta mioglobina eta c zitokromo asko dute. Zuntz hauek uzkurketa geldoa sortzen dute baina ez dira nekatzen. -IIa mota edo zuntz glukolitiko oxidatibo azkarrak:Ertainak dira euren luzerari dagokionez. Mitokondrio eta mioglobina asko dute. Glukogeno asko metatzen dute eta glukolisis anaerobikorako gaitasun handia dute. Bizkor uzkurtzeko gaitasuna dute eta ez dira hain erraz nekatzen. -IIb mota edo zuntz glukolitiko azkarrak: Zuntz handiak dira eta freskoan zuriskak dira. Mioglobina eta mitokondrio gutxiago dituzte I eta IIa motatakoak baino. Entzima oxidatibo gutxiago dute baina jarduera anaerobiorako gaitasun handiagoa dute. Glukogeno asko pilatzen dute. Oso azkar uzkurtzen dira baina era berean azkar nekatzen dira azido laktiko asko sortzen dutelako. Korrelazio klinikoak Muskulu eskeletikoaren ahultasun moduan agertzen den gaixotasun multzoari distrofiadeitzen zaio. Guztietatik ezagunena Ducheneren distrofia muskularra da. 3 eta 5 urte bitarteko haurretan agertzen dat eta 12 urte eta gero ibiltzeko zailtasunak dituzte eta 20 urterekin ez dira gai arnasa euren kabuz hartzeko. Proteina jakin baten mutazioaren ondorioa da. Distrofina izeneko proteina kodifikatzen duen geneak mutazio bat jasaten du eta proteinak bere funtzioak galtzen ditu. Proteina honen funtzio nagusia F aktina zelula-mintzari lotzea da. Era berean distrofina mintzeko glukoproteina batzuei lotzen da (distroglukanoei eta sarkoglukanoei) eta konplexu bat sortzen dute. Konplexu hau zelulaz kanpoko matrizeko egiturei lotzen zaio, eta zuntza eta zelulaz kanpoko matrizearen arteko lotura egiten du. Distrofietan ikusi den beste fenomeno bat zuntzen suntsipena da. Denborarekin muskulu-zuntzak apoptosi bidez hil egiten dira. Bizitzaren lehen urteetan zuntz galera hau muskulu-zuntzen birsorkuntzaren bidez konpentsatzen da. Zelula sateliteak aktibatu eta mioblasto bihurtu ondoren muskulu-zuntz berriak sortzen dira. Baina denborarekin zelula satelite hauen kopurua agortu egiten da eta gaixotasuna guztiz garatzen da eta muskulua ahuldu egiten da. Etorkizuneko terapia moduan zelula amen inplantazioaz hitz egiten da baina oraindik ez dago tratamendurik gaixotasun hauek sendatzeko. Muskulu kardiakoa Muskulu kardiakoan eskeletikoan aurkitzen ditugun oso egitura antzerakoak aurkituko ditugu, hala nola, piru lodiak, meheak, ildaskapenak edo T tubuluak, baina era berean desberdintasunak ere nabariak izango dira: disko interkalarrak, nukleo bakarreko zelulak edo kono sarkoplasmikoa besteak beste. Desberdintasun eta berdintasun hauek oinarri hartuta muskulu kardiakoaren egitura eta itxura deskribatuko ditugu. Egitura zitologikoa Muskulu-zuntz kardiakoak izen berezia du: kardiomiozitoa. Bere berezitasunetariko bat nukleoa da. Eskeletikoarekin alderatuta kasu honetan zuntz bakoitzak nukleo bakar bat du eta zelularen erdialdean kokatzen da. Bere itxura borobilagoa da eskeletikoarekin konparatzen badugu (10. Irudia). Nukleoaren bi aldeetan kono sarkoplasmikoak agertzen dira. Gune hauek zitoplasmaren argiune moduan ikusten dira hematoxilina-eosinaz tindatutako laginetan. Kono sarkoplasmikoan batez ere mitokondriak, Golgi aparatua eta lipofuksina eta glukogeno pikorrak daude. Pikor hauek gune batzuetan bereziak dira. Adibidez aurikuluetan pikor aurikularrak deitzen zaie eta bi hormonaz daude osatuta: faktore natriuretiko aurikularra(auricular natriuretic factor;ANF) eta faktore natriuretiko enzefalikoa(brain natriuretic factor;BNF). Bi hormona hauek diuretikoak dira eta giltzurrunak renina eta giltzurrun gaineko guruinak aldosterona jariatzea ekiditen dute. Baina mitokondriak eta glukogeno pikorrak ez dira aurkitzen bakarrik kono sarkoplasmikoan, sarkomeroen artean ere mitokondria handiak aurkitzen ditugu eta hauen inguruan glukogeno pikorrak; horrela uzkurketako unitate funtzionala (sarkomeroa) eta energia iturria (mitokondrioak eta glukogenoa) elkarren ondoan aurkitzen dira. Sarkomeroak, muskulu-zuntz eskeletikoan bezala zuntzaren zitoplasman zehar kokatzen dira ordenatuta. Muskulu eskeletikoan bezala sarkoplasmak inbaginzaioak ditu eta T tubulu izeneko egiturak agertzen dira. Kasu honetan T tubuluak Z lerroen inguruan kokatzen dira. T tubuluen inguruan erretikulu sarkoplasmikoko muturreko zisterna bat agertzen da eta kasu honetan diada izeneko egitura sortzen dute. Bentrikuluetako muskulu-zuntz kardiakoen T tubuluak handiagoak dira aurikuluetakoak baino. Kardiomiozitoen arteko loturak mikroskopio optikoz eta hematoxilina-eosinaz tindatutako laginetan ikusi ahal dira. Lotura hauei disko interkalarrakdeitzen zaie. Luzetara moztutako muskulu kardiakoaren gertakin baten disko interkalarrak zeharka ikusten diren egitura ilunagoak dira (11. Irudia). Disko bakoitzak bi egitura ditu: zeharkakoa eta luzerakoa, zelulen arteko lotura desberdinez daudenak osatuta: -Fascia adherens (lotura itsaskorra): Zeharkako egituraren lotura garrantzitsuena da. Muturretan aurkitzen diren sarkomeroen piru meheak lotura honen bitartez lotzen dira zelula-mintzera. Epitelioen zonulae adherensantzekoak dira bai egiturari dagokionez baita ere euren funtzioetan. -Maculae adherens (desmosomak): Zeharkako eta luzerako egituretan agertzen dira. Euren funtzio garrantzitsuena zelulen arteko loturak gogortzea da fascia adherens loturei lagunduz. -Gap edo lotura komunikatzaileak:Luzerako egituraren lotura garrantzitsuena da. Zelulen arteko komunikazioa ahalbidetzen du eta informazioa helarazten duten molekulak zuntz batetik bestera azkar pasatzen dira lotura honi esker. Zelulen arteko antolakuntza adarkatua da (11. Irudia). Itxura hau ere berezitasun moduan hartzen da muskulu eskeletikoarekin parekatzerakoan hauek paraleloki ikusten baitira. Muskulu kardiakoaren birsorkuntza Iraganean uste zen muskulu kardiakoak ez zuela birsortzeko gaitasunik baina gaur egun ikusi da infartu bat pairatu duten bihotzetan kardiomiozito batzuk mitosian daudela. Hauen proportzioa oso baxua da (0,1% baino gutxiago) eta ehun muskular kardiakoak duen birsortzeko gaitasuna oso mugatua da. Horregatik infartu baten ondoren suntsitzen diren zelulak ehun konektibozko orbain batek ordezkatzen ditu eta gune hori ez funtzional bihurtzen da. Batzuetan infartu hauek txikiak izaten dira eta sintomak eta ondorioak ez dira ea nabaritzen. Jakiteko pertsona batek infartu txiki bat pairatu duen froga berezi bat egiten da. Odolean I troponina kardiakoa begiratzen da. I troponina kardiakoa eskeletikoarekin alderatuta apur bat desberdina da eta beraz ehun kardiakoaren zauriak bereizteko erabiltzen da. Infartuaren ondorioz suntsitzen diren zelulen barneko osagaiak kanporatu egiten dira eta odolean zehar barreiatzen dira. Ondorioz I troponina kardiakoa infartu bat eta gero bizpahiru egunetara aurkitu dezakegu odolean eta hori infartu baten adierazle moduan hartzen da. Korrelazio klinikoak Muskulu kardiakoaren uzkurketan Ca2+ erretikulu sarkoplasmikoan sartzen da ATPasa baten bitartez, eta ATPasa hau fosfolombanoak erregulatzen du. Era berean fosfolombanoaren sintesia eta aktibitatea tiroideak erregulatzen du, beraz hipertiroidismoa ematen denean kardiomiozitoen uzkurketa azkartu egiten da eta gastu kardiakoa haunditu egiten da. Orokorrean infartu moduan ezagutzen dugun gertaera, odoleztapen arazo bat baino ez da. Infartu baten kardiomiozitoak odoleztapen barik gelditzen dira eta ondorioz hil egiten dira. Bihotzeko zelulak odoleztatzen duten arteriak arterioesklerosiaren ondorioz itxi egin daitezke eta beraz kardiomiozitoak odolik barik gelditzen dira. Momentu horretan zelula multzo batek ez du izango uzkurtzeko gaitasunik eta arazoa sortu den gune eta zelula multzoaren arabera bihotzak taupadak sortzen jarraitzeko ahalmena izango du edo ez. Odolik ez duen jasotzen denbora 20 minutu baino gehiagoz luzatzen bada kardiomiozitoak hiltzeko arriskua dago eta hil diren tokian orbain bat sortzen da eta gune horrek uzkurtzeko gaitasuna galtzen du. Muskulu leuna Muskulu leunaren berezitasun argi bat ez-borondatezko mugimenduan parte hartzen duela da. Horretaz gain muskulu leunak beste berezitasun bat ere badu beste bi muskulu motekin alderatzen badugu: ildaskapenak. Hematoxilina-eosinaz tindatutako lagin batetan ez dugu ildaskapenik ikusiko eta hau zuntz muskular leunaren barne egituraren ondorio baino ez da. Egitura zitologikoa Muskulu-zuntz leunak luzexkak dira, itxura fusiformea dute eta mutur zorrotzak dituzte. Luzera aldakorra dute, odol-hodi txikien hormetan agertzen direnak 20 μm ingurukoak dira eta umetokian 500 μm ingurukoak aurkitu ditzakegu. Zelulak lotura hertsien bitartez daude lotuta muturretatik eta elkarrekin komunikatzeko erabiltzen dituzte lotura hauek. Nukleoa erdialdean dago kokatuta eta luzexka da (12. Irudia). Organulu gehienak nukleoaren inguruan pilatzen dira eta sarkoplasma gehiena piruz beteta dago. Piru lodi eta meheez gain piru ertainak aurkituko ditugu muskulu leunean. Piruak proteina desberdinez daude osatuta: -Piru lodiak:Osagai nagusia II motako miosina da. Muskulu eskeletikoan bezala bi kate astun eta lau kate arinez dago osatuta miosina bakoitza. Baina muskulu leuneko miosinak berezitasun bat du. Kate astuneko muturrak edo buruak alde baten era batera daude kokatuta eta beste aldean justu kontrako orientazioa dute (13. Irudia). -Piru meheak: Osagai nagusia aktina da. Aktinaz gain tropomiosina isoforma berezi bat dute eta bi proteina berezi bakarrik muskulu leunean agertzen direnak: kaldesmonaeta kalponina.Muskulu leunean ez dugu aurkitzen troponinarik. Uzkurketa, aktina eta miosinaren arteko loturaren bitartez emango da eta kaldesmonak eta kalponinak lotura hau blokeatzen dute. Proteina hauen aktibitatea Ca2+ k erregulatzen du. -Piru ertainak: Osagai nagusia desmina da, baina sistema baskularreko muskulu leunean bimentina ere agertzen da. Zitoeskeletoaren osagai oso garrantzitsua da. Piru meheak eta ertainak gorputz dentsoetara lotzen dira. Egitura hauek sarkoplasma guztian zehar daude sakabanatuta eta zelularen uzkurketan eta zitoeskeletoaren egituran oso garrantzitsuak dira. Egitura hauek muskulu eskeletikoko Z lerroen analogoak dirala esaten da. Muskulu leunaren uzkurketan parte hartzen duten beste proteina batzuk miosinaren kate arinen kinasa (miosin light chains kinase MLCK), α aktina eta kalmodulina dira. MLCK ak eta kalmodulinak uzkurketan dute eragin zuzena, eta α aktina gorputz dentsoen osagai nagusia da. Beste egitura berezi bat kabeolak dira. Fibroblastoetan eta zuntz-muskular leunetan agertzen diren besikulak dira. Mintzaren inbaginazioak dira eta kinada heltzen denean mintza despolarizatu eta muturreko zisternen moduan seinalea barreiatzen dute. Muskulu leunaren uzkurketa Muskulu leunaren uzkurketa eskeletikoarekin eta kardiakoarekin parekatzen badugu oso desberdina da. Uzkurketa bera hasten duen mekanismoa jada desberdina da. Muskulu leunaren kasuan hiru izan daitezke uzkurketa hasiko duten mekanismoak: - Kinada mekanikoa: Sistema baskularreko muskulu leunaren luzapen pasiboak kanal mekanosentikorrak aktibatzen dituzte eta uzkurketaren hasiera ematen da; fenomeno honi erreflexu miogenoa deitzen zaio. - Despolarizazio elektrikoak: Nerbio sistemako neuronek azetilkolina eta noradrenalina jariatzen dute eta muskulu-zuntzean dauden hartzaileetara lotzen dira, ondorioz Ca2+ kanalak zabaltzen dira. - Kinada kimikoa:II motako angiotensina edo basopresina zuntz muskularreko hartzaileetara lotzen dira eta bigarren mezularien (G proteinari lotutakoak, inositol 1,4,5 trifosfato, oxido nitrikoa) bitartez uzkurketa hasten dute. Zuntzak jasotzen duen kinadaren ondorioz zelula barneko Ca2+ kontzentrazioa igo egiten da. Hau bi bidetatik eman daiteke. Mintzean dauden kanalak zabaltzen direlako edo erretikulu endoplasmatiko leunak bigarren mezularien bidez jasotzen duen seinalearen ondorioz barnean duen Ca2+ askatzen duelako. Zitosol barruko Ca2+ kalmodulinari batzen zaio eta konplexua hau MLCK ari batzen zaio eta guzti honek miosinaren kate arineko gune erregulatzailea fosforilatzen du. Miosinaren kate arina fosforilatzen denean miosinaren buruko aktinari batzen zaion gunea aktibatu egiten da eta aktinari batzen zaio. ATPa badago miosinaren burua flexionatu egiten da eta uzkurketa ematen da. Desfosforilatzen denean miosinaren burua askatu egiten da. Fosforilazio prozesu hau geldoa da. Ondorioz muskulu leunean ematen den uzkurketa geldoa da eta era berean mantendu egiten da denboran. Mugimendu peristaltikoak uzkurketa honen ondorioak izaten dira. Muskulu leunaren birsorkuntza Muskulu-zuntz leunak zauri baten aurrean mitosian sartzen dira eta birsortzeko aukera dute. Baina gaitasun honetaz gain gorputzeko atal desberdinetako muskulu leunetan zelula populazio bereziak aurkitzen ditugu proliferatzeko gaitasuna dutenak. Adibidez umetokiko muskulu leunak hilerokoa edo haurdunaldiaren ondorioz proliferazio zikloak izaten dituzte eta odol-hodietan eta hestean ere ikusi dira muskulu leuna proliferatu egiten dela. Baita ere ikusi da odol- hodien geruza adbentizian dauden zelula ama mesenkimatikoak muskulu leunera desberdintzen direla eta erantzun serikoaren faktorea (seric response factor SRF) da erregulazio trasnkriptzionalean parte hartzen duen faktore garrantzitsuena. Azkenik, ikusi da zauri baten osatze prozesuan parte hartzen duten fibroblasto batzuk muskulu leunaren funtzioak betetzeko gaitasuna dutela, eta zelula hauei miofibroblastoak deitzen zaie. Korrelazio klinikoak Miopatia batzuk kabeolak sortzeko ezinbestekoa den kabeolina proteina kodifikatzen duen genearen mutazioaren ondorioz ematen dira. Kabeolak ez direnean ondo sortzen kinada ez da zabaltzen behar den moduan eta muskuluaren funtzionamendua ez da zuzena.    
