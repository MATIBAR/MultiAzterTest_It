                           ****** 1._GAIA:“ZUZENBIDE_ZIBILA” ****** ***** I. ZUZENBIDE ZIBILA ORDENAMENDU JURIDIKO PRIBATUAN *****  Espainiako eta Euskal Herriko Zuzenbide Zibilari buruzko azalpenekin hasi aurretik, Zuzenbide Zibila, oro har, zer den adierazi behar da. Zaila da, ordea, Zuzenbide Zibilaren definizio zehatz eta oro-hartzailea ematea; horren ordez, kontzeptua argitze aldera egokiagoa da hurbilketa historikoaegitea.  Ikasgai honetan, Zuzenbide Zibilaren historiari erreferentzia laburra egin ondoren, irakasgaiaren ezaugarri nagusiak azalduko ditugu, hala nola zertan bereizten diren Zuzenbide Pribatua eta Zuzenbide Publikoa, Zuzenbide Zibilak zuzenbide pribatu orokor gisa duen eginkizuna, zein diren Zuzenbide Zibilaren gai edo erakunde nagusiak eta zer-nolako eragina izan duen 1978ko Konstituzioak erakunde haiengan. ***** 1. Zuzenbide Zibila, kontzeptu historiko *****  “Zuzenbide Zibil” terminoaren esanahia aldatu egin da historian zehar. Jatorrian, arau multzo horren sorburua zuzenbide erromatarreko ius civiledelakoa izan zen. Ius civile-ak zuzenbide pribatua eta publikoa, biak, hartzen zituen bere barruan. Erromatarrentzat herri bakoitzak berezko duen Zuzenbidea daius civile. Izan ere, Erromak bere herritarrei baizik ez zien aplikatzen zuzenbide erromatarra; kanpotarrak aldiz, ius gentium bitartez gobernatzen ziren. Bestalde, ius civiletradizioan oinarritzen zen, eta forma aldetik oso zurruna zen; hori dela eta, Zuzenbide tradizional horren ondoan beste arau batzuk sortu ziren Pretorearen interpretazioetatik abiatuz, malguagoak eta trafiko juridikoari egokituagoak. Arau horiek denborarekin multzo autonomoa sortu zuten, ius honorariumdelakoa. Edonola ere, K.o. VI. mendean Justiniano enperadoreak Erromako Zuzenbidearen bilduma agintzen duenerako bi arau-masa horiek (ius civile eta ius honorarium) elkarrekin nahastuta agertzen dira.  Dakigunez aipatutako konpilazio-lan erraldoi horri Corpus Iuris Civilisizena eman zitzaion. Bertan bildu zuen jurista hautatuen batzorde batek erromatarren zuzenbide guztia: arau pribatuak zein publikoak. Hala ere, Corpus-ean jasotako bi arau mota horien artean biziraupenik luzeena zuzenbide pribatuari zegozkion arauek izan zuten. Erdi Aroan, Justinianok bildutako zuzenbide erromatarra ediren zen garaian, gizartearen antolamendu politikoa eta administrazioa antzinatekoen oso desberdinak ziren, eta, horregatik, Corpus-a aurkitu eta erabili nahi izan zutenek zuzenbide pribatuko arauak besterik ezin izan zuten kopiatu eta erabili. Garai horretan, beraz, Corpus Iuris Civilis-aren zati bateko harreraren ondorioz, zuzenbide pribatuarekin berdindu zen ius civiledelakoa.  Aipatutako zuzenbide erromatarraren harrerarekin batera, zuzenbide kanonikoak eragin handia izan zuen Erdi Aroko arautegietan, nahiz eta eragin hura zuzenbide pribatuan baino gehiago prozedurazko arauetan nabaritu zen. Dakigunez, Corpus Iuris Canonicieta Corpus Iuris Civilis delakoen harrera Italian hasi zen, Frantziara zabaldu zen ondoren eta handik Alemania, Espainia, Polonia eta beste herrialde batzuetara hedatu zen; Ingalaterra, Eskandinavia eta Herri Eslaviarrak, berriz, eragin horretatik kanpo geratu ziren. Edonola ere, Espainian, ez zen leku guztietan berdin hartu zuzenbide erromatarra. Zuzenbide Komunaren eragina tokian tokikoa izan zen: Katalunian eta Mallorcan oso sakonekoa; Gaztela eta Valentzian, garrantzitsua izangatik ere, azalekoagoa izan zen; Aragoi eta Euskal Herrian aldiz, oso txikia. Harreraren bitartekoei dagokienez, eta beste herrialde batzuetan gertatu legez, sortu berriak ziren Unibertsitateen bitartez sartu zen zuzenbide erromatarra Espainian: Palentzia, Salamanca, Sevilla, Valladolid eta Alcala-ko zentroak izan ziren zeregin horretan esanguratsuenak.  Zuzenbide erromatarraren harrera-prozesuak Europako herrien zuzenbideari batasun moldea ematen dio pixkana: metodoari buruzko alderdietan lehenik, eta arauetan geroago (zuzenbide publikoari dagozkion arauak izan ezik, lehen esandako arrazoiengatik).  Aro Modernoan (XVI. mendetik aurrera), estatuak indartzearekin bat, bateratze- prozesuaren alderantzizko joera sortzen da, estatu bakoitzean Zuzenbide Komuna berezitzera eramango duena. Bestalde, Erreforma protestanteak Europaren batasun espirituala haustearekin bat, Zuzenbide Kanonikoaren gainbehera hasi zen. Testuinguru berri horretan lurralde bakoitzaren zuzenbide propioak sendotu egin ziren, Zuzenbide Komunaren kaltetan. Zuzenbide Komunak, ordea, beste maila batean bazen ere, kulturazko adierazpen gisara, iraun egin zuen.  Estatuek beren egitura eta boterea bermatu ahala (XVII. mendearen bigarren erditik XVIII. mendearen amaiera arte) antolamendu juridiko propioek betetzen dute apurka Zuzenbide Komunaren lekua. Estatuaren indartze-prozesuak, berriz, Zuzenbide Zibilaren edukietan eragiten du; izan ere, Estatuak beretzat gorde nahi lituzkeen botere-guneak indartzeko, prozedurazko, administraziozko eta zigor mailako arauak aldarrikatzen ditu, Zuzenbide pribatuaren eremua nabarmen mugatuz. Joera hori areagotu egingo du XVIII. mendean Kodeketa-prozesuak.  Orain arteko guztia labur esanda: Zuzenbide Zibilari gaur egun duen itxura emango diona Zuzenbide Komunarekiko eta Zuzenbide Publikoarekiko bereizketa- prozesua bera izango da.  ***** 2. Espainiako Kode zibila *****  Espainiako Kode zibila berandu egin zen Europako gainerako Kodeekin alderatuz gero. 1812ko Konstituzioan egitasmo ziren beste Kode batzuekin batera idazten hasi baziren ere, Kode zibila izan zen aldarrikatzen azkena. Horretarako arrazoiak askotarikoak dira: ezkontzaren auzian, liberalen eta Elizaren arteko desadostasuna zen oztopo batetik; eta, bestetik, arau zibilak bateratzearen aldeko mugimendua eta Foru Zuzenbidearen pluraltasunaren defentsa kontrajartzen ziren.  CLAVEROk dioenez, Kodea agertzea arazo foralazela eta atzeratu zen. Oinarrian arazoa hau zen: Estatu konstituzionalak ezin zuela onartu foru-eskubideak egotea, foru-eskubideen zilegitasuna ohitura eta korporazio, eliza eta jaunen baitako parlamentu historikoen legegintzarako gaitasunetik baitzetorren. Konstituzio-sistemak “foru-lege” hauek ezin zituen benetako legetzat hartu. Konstituzio Estatuaren printzipioaren arabera, Gorteek onar edo atzera bota zitzaketenak ziren benetako legeak. Ideia honekin bat, 1812, 1845, 1869 eta 1876ko Konstituzioek Monarkia guztirako Kode bakar bat izateko beharra aldarrikatzen zuten.  Hirurteko (1820-1823) liberalaz geroztik ideia hau hasi zen zabaltzen: Kodeak ez duela izan behar indarrean zeuden lege-bildumen berritze hutsa; ordena berria sortu behar zen, iraultza eta zientzia juridikoaren printzipioei atxikia. Celso erromatar juristak ius est ars boni eta aequi (“onaren eta justuaren arte”) gisa definitzen duen hori lortu behar zen.Gainera, Zuzenbidea bateratu eta “berezikeria juridikoak” (foru-zuzenbideak, alegia) alde batera uzteko balio izan behar zuen Kodeak.  Kode zibilaren lehen proiektua 1836an aurkeztu zen. Lehen zirriborroak 2.458 artikulu zituen, eta ez zuen inolako eztabaidarik piztu Gorteetan. Urte batzuk geroago, 1843an, legegintza berritzea beharrezkoa dela aldarrikatzen dute moderatuek, tradizioaren errespetuan oinarrituta, baina ideal liberalei uko egin gabe; izan ere, tradizio historikoaren jarraitzaileek proiektuari emandako babesa jokoan zegoen. Dagoeneko ez dute hitz egiten zaharradesegiteaz, berregin eta egokitzeaz baizik. Bestalde, garbi dago parlamentariek ezin dutela Kodea aurrera atera Gorteetan artikuluak banan-banan eztabaidatuz, eta Kodegintza Batzorde Orokorra, ospe handiko legelariek osatutakoa, izendatzea (1843ko abuztuaren 19a) erabakiko dute.  Batzordeak Kode zibilaz gain Zigor Kodea, Prozedura Zibileko Kodea eta beste zenbait lege berezi landu zituen; baita Napoleonen Kodean oinarritutako Kode Zibilen proiektu batzuk ere; horietan aipagarriena 1851ko Proiektua zen, ia bi mila artikulu zituena. Artikulu bakoitzaren nondik norakoakGARCIA GOYENA legelari nafarrak, Kodegintza Batzorde Orokorraren buru zenak, azaldu zituen 1852an argitaratutako liburu garrantzitsu batean: Concordancias,motivos y comentarios del Código Civil Español.  Garcia Goyenaren Proiektuak kalitate teknikoa bazuen, zalantzarik gabe, eta auzi foralari zegokionean nolabaiteko erdibide edo konpromisozientifikoa hartzen zuen Gaztelako Zuzenbidea eta Frantziako Kode zibilaren artean. Hala ere, egoera politikoa zela eta, kale egin zuen egitasmo hark. Berrogeita hamarreko hamarkadaren erdialdera, eta 1851ko proiektuarekin gertatutakoa ikusita, nahiko garbi zegoen zenbait gai luze gabe arautzea beharrezkoa zela, eta, bestalde, hori posible izango zela, baldin eta ordura arte Kodea eratzea eragotzi zuten oztopoak saihesten baziren. Horren ondorioz, zenbait lege berezi, herrialde osoan aplikatzekoakizango zirenak, lantzeari ekin zioten. Aipa ditzagun horien artean 1861eko Hipoteka Legea, 1862ko Notariotza Legea, 1866 eta 1879ko Urei buruzkoak, 1870eko Ezkontza Zibileko eta Erregistro Zibileko Legeak. Guztiek ere izango zuten nolabait eragina etorkizuneko Kode Zibilean.  Legegintza aldatu zenean, ALONSO MARTINEZ Justiziako Ministroak lortu zuen Kode zibilaren Oinarrien Legea Gorteek onartzea. Arau horren bitartez 1851ko Proiektuaren gainean beste proposamen bat egiteko agintzen zitzaion Gobernuari. Alonso Martinezen saio horrek kale egin bazuen ere, esan daiteke, Oinarrien Legearen bitartez bideratuta zegoela Kode zibilaren auzia. Handik gutxira, 1880ko otsailaren 2an, Justiziako Ministro berriak, ALVAREZ BUGALLALek, dekretu bat eman zuen, aipatutako Batzorde Kodegilean hauek sartuz: Katalunia, Aragoi, Balearrak, Galizia, eta baita Nafarroa, Araba, Bizkaia eta Gipuzkoako legelariak ere. Aditu hauen zeregina zen beren eskualdean iraunaraztea komeni zen erakunde zibilei buruzko txosten bana idaztea. Proiektuak hau aurreikusten zuen: foru-lurralde horietan Kodearen aplikazioa osagarri modukoa izango zela.  1885eko urtarrilean Oinarrien Legearen bigarren proiektua aurkeztu zuen Francisco SILVELA ministroak, foruen auziari zegokionean eskuzabalagojokatuz: Gorteek onartuta, 1888ko maiatzaren 11ko Oinarrien Legebihurtu zen azkenean. Lege honen agindu nagusiak Kodea egiteko prozedurari eta heterogeneotasun foralaren aurrean hartu beharreko neurriei zegozkien. Lehenengoari buruz hau agindu zuen: 1851ko proiektuak izan behar zuela oinarri. Bigarrenean erdiko bidea hartu eta agindu hau zuen: Kodea Eranskin batzuek osa zezatela, “mantentzea komeni den foru-erakundeak” bilduko zituztenak. Oinarri horiek aintzat harturik, Kodegintza Batzordeak testu bat prestatu zuen presaka. 1888ko urriaren 6an, berriro Ministro zen Alonso Martinezek dekretua sinatu zuen Kodea Gaceta de Madrid-en argitara zedila aginduz. Zatika argitaratu zen, Gorteek Oinarrien Legean ezarritako adostasunak eztabaidatzen zituzten bitartean. Urte hartako abenduan Kode osoa argitaratua zen, baina erabilitako prozeduraren inguruko desadostasunak zirela eta, Kodea berriz ere argitaratu egin behar izan zen. Behin betiko testua 1889ko uztailaren 24ko errege-dekretuaz aldarrikatu zen.  Oraindik ere indarrean dagoen Espainiako Kode zibilaren egitura honako hau da: atariko titulua eta lau liburu. Guztira 1976 artikulu ditu, xedapen iragankor batzuk eta beste gehigarri batzuk. Proiektuaren bi heren 1851ko proiektutik hartuta daude. Kode berria burgesia ertainarentzat egindako araua zela esan izan da; ikuspegi indibidualista du nagusi, eta borondatearen autonomiaren dogma zaharretan oinarritzen da.  Zer gertatu zen delako ‘auzi foralarekin’ Kodea onartu eta gero? Kodeak Estatuko Zuzenbide Zibil guztien arteko helburu bateratzailea alde batera uzten zuen itxuraz, baina praktikan Foru Zuzenbideari ematen zitzaion tratua ez zen berdintasunezkoa. Honako esamolde hauetan islatzen da Kode zibilak Zuzenbide zibil foralari buruz duen irudia: “Foruak bizirik dituzten probintzia eta lurraldeak oraingoz mantentzen dituzte”, “tokian tokiko araudi heterogeneoen multzoa”, “salbuespen Zuzenbide ez indargabetua”, “foru edo ohitura bereziak eduki zituzten lurralde batzuetan mantentzen dena”. Oinarrizko iritzi honek ez zituen foruzaleak bultzatzen Alonso Martinez ministroaren Eranskinen sistemara atxikitzera. Izan ere, Aragoiko Zuzenbide Zibilari zegokiona bakarrik bihurtu zen lege 1926an.  Errepublikaren garaian Zuzenbidearen iturrien arloan erabateko aldaketa (iragankorra izanagatik ere) ekarri zuen 1931ko Konstituzioak: Autonomia Estatutua eman zitzaien lurralde guztiei legegintzarako gaitasuna onartu zitzaienean. Bertan onartu egiten zitzaien eskualdeetako parlamentuei legeria zibilaren gaineko eskumenak, Estatuari egindako zenbait erreserba salbu (15.1 art.).  Diktadura-garaian, helburu bateratzailea itzuliko zen beldurrez, legelari foralistek 1946an Zaragozako Zuzenbide Zibileko Biltzar Nazionalean Eranskinen sistema Konpilazioez ordezkatzea lortu zuten. Kode zibilari egin beharreko eranskinak ez eta eskualde bakoitzak argitara emango zituen konpilazio independenteak egingo ziren. Horiek horrela, Espainiako Gorteek onartu egin zituzten Bizkaia eta Arabako Zuzenbide Zibileko Konpilazioak (1959), eta baita Katalunia (1960), Balearrak (1961), Galizia (1963) eta Aragoikoak (1967) ere. Nafarroari zegokionez, lege berezi bidez onartu zuen bertako Konpilazioa Franco jeneralak berak 1973 urtean, probintziaren arma-zerbitzu bikaina eskertuz; lege hau Botere Zentralaren eta Nafarroaren artean hitzartutakoa balitz bezala aurkeztu zen. Nafarroako “Foru Berriak” irtenbide juridiko berriak txertatu zituen, egileek Alemania edo Italiako herrialdeetako Kode Zibiletatik hartutakoak.  Foru-zuzenbidearen gaineko auzia, ordea, ez zen horrenbestez amaitu. 1974ko maiatzaren 31n onartu zen Kode Zibil berriaren Atariko Tituluan, Kode zibilaren 13. artikuluak honela zioen:  “1. Espainian aplikazio orokor eta zuzenekoa izango dute atariko titulu honen xedapenek, legeen ondoreak eta legen aplikaziorako erregela orokorrak zehazten dituzten neurrian, bai eta 1. liburuaren IV. tituluko xedapenek ere, azken titulu horretan ezkontzaren ondasun-eraentzari buruzkoak direnek izan ezik”.  “2. Gainerakoan, eta probintzietan nahiz lurraldeetan indarrean dauden zuzenbide bereziak edo foru-zuzenbideak oso-osorik errespetatuz, Kode zibila ordezko zuzenbide moduan aplikatuko da, baldin eta ez badago probintzia nahiz lurralde horietako arau berezien arabera aplikatu beharreko ordezko zuzenbiderik”.  Hau da, beraz, 1978ko Konstituzioak jasotako herentzia. Espainiako Konstituzioak foru-zuzenbidearen gainean hartutako erabakiak hurrengo gaian aipatuko ditugu, kodegintza prozesua zabalago ikustean.  ***** 3. Zuzenbide zibila gaur egun *****  Egungo egoerari begira doktrinaren gehiengoak uste du XIX. mendetik jasotako Zuzenbide Zibilaren eredua krisian dagoela. Krisi horren adierazpenak askotarikoak badira ere, nagusiak honako hauek lirateke: deskodetzea, edukiak galtzea eta publikotzea.  Deskodetzeari dagokionez, esan beharra dago XIX. mendeaz gero Kode zibilak aurreikusten ez zituen egoera berriei erantzuteko lege berezi ugari aldarrikatu dela. Arau horiek Kode zibilaren barrura ekarri beharrean, lege “solte” moduan kaleratu izan dira, Kode Zibiletik kanpo, beraz, eta haren antolamendura egokitu gabe. Lege berezi horiek ugaritu egin diren heinean, Kode zibilaren balioa eta nagusitasuna murriztu egin da.  Kodeek balioa galtzeko beste arrazoi bat gizartearen aldaketa izan da. Kodeek estatu liberal-burgesaren beharrei erantzuten dioten neurrian, eta gizartea XIX. mendeko ideario hartatik urrundu ahala, Kodearen erantzunen balioa gero eta txikiagoa da. Bestalde, Kodearen arauek ezin diote teknologia berrien bilakaerak eta egitura ekonomikoen aldaketak sortutako arazoei erantzunik eman. Horrek guztiak prozesu ekonomikoaren erdigunetik at uzten du Kodea. Bigarren mailako trafiko ekonomikoaren arazoei besterik ez die erantzuten Kodeak: etxeko arazoei. Gehien ukitzen diren arauak jabego pribatuari dagozkionak dira, 1978ko Konstituzioaz geroztik jabegoa ez baita eskubide absolututzat kontsideratzen, funtzio soziala betetzen duen eskubide mugatu gisa baizik. Aurrekoarekin lotuta, autonomia pribatuaren kontzeptua ere aldatu egin da: masan egiten diren kontratuetan, esate baterako, estatuak parte hartzen du alderdi ahulena babestearren.  Aipatutako oinarri ideologiko eta ekonomiko berriei erantzuteko arau multzo berezituak sortu dira. Kodetik at ez ezik, Zuzenbide Zibiletik kanpo ere garatu dira, eta Kodeari edukia kentzen diote. Hurrenez hurren, Merkataritza Zuzenbidea sortu zen lehenik, Lan Zuzenbidea haren ondotik, Nekazaritzako Zuzenbidea berrikitan, eta haren atzetik Hirigintzako Zuzenbidea, industriaren trafikoa arautzen duen zuzenbidea, eta beste zenbait.  Zuzenbide Zibilaren publikotze-prozesua aipatuko dugu azkenik. Izen hori eman dio doktrinak eskuarki eremu pribatukoak izan diren arauetan Zuzenbide Publikoa oldartzeari. Urak, meategiak, mendiak, hirigintza..., garai batean Zuzenbide Zibilak araututako gaiak, Administrazio Zuzenbideak arautzen ditu orain. Publikotze-prozesu horren arrazoiak lehen aipatu ditugunak berak dira: batik bat, ongizate-estatuaren sorrera eta horri lotutako autonomia pribatuaren eremua murriztea.  ***** 4. 1978ko Konstituzioaren eragina *****  1978ko Espainiako Konstituzioak eragin nabarmena izan du Kode zibilaren arau askotan. Eragin hori bi modutara hezurmamitu da. Alde batetik, kontuan izan behar da arau-hierarkiaren printzipioaren arabera Konstituzioa dela arau gorena; gainerako arau guztiak haren mende daude, Kode zibila barne. Gainera, Konstituzioaren Azken Xedapenak dio Konstituzioa zuzenean dela aplikagarri, eta Konstituzioaren arauak eraginkor izan daitezen ez dagoela lege bereziak aldarrikatu arte itxaron beharrik. Ondorioz, Kode zibila nahiz beste ezein arau interpretatu eta aplikatzeko kontuan izan behar da Konstituzioak esaten duena, eta interpretazio horrek ezingo du Konstituzioaren, ez eta printzipio orokorren, aurkakoa izan.  Konstituzioa indarrean jarri zenean, Kode zibilak ezkontzaz kanpoko umeei eskubide gutxiago aitortzen zizkien ezkontza barrukoei baino. Arau hori Konstituzioaren 14. artikuluaren kontrakoa zen (“Espainiarrak berdinak dira legearen aurrean; debeku da, bada, inolako diskriminaziorik egiteajaiotza, arraza, sexua, erlijioa, pentsamoldea edo beste edozein tasun edo inguruabar pertsonal edo sozial dela eta”) eta beraz, ordenamendutik kanpo geratu zen zuzenean indargabetze-neurri berezirik behar izan gabe, nahiz eta segituan aldarrikatu zen 11/1981 Legea, filiazioaren eraentza berriari buruzkoa.  Ondorioz, Kode zibilaren arauak eta baita hura eratzen duten printzipioak ereKonstituzioaren argitanirakurri eta interpretatu behar dira.  Bestalde, 1978ko Konstituzioaren eragina nabari da, halaber, Kode zibila egokitzeko egin diren hainbat erreforma-legetan. Erreforma-lege horien lehentasun nagusia familia gobernatzen duten arauak –pertsonei nahiz ondareari dagozkienak- berritzea izan da; horrez gain, garrantzi handikoak izan dira ere gizon eta emakumeen arteko berdintasunari buruzkoak, pertsonari buruzkoak eta oinordetzaren gainekoak.  Familiari dagokionez, jakin beharra dago Konstituzio aurreko legeek gizonezkoari ematen ziotela umeen eta emaztearen gaineko agintea, eta dibortzioa debekaturik zegoela. Egoera hori aldatzeko aldarrikatu ziren 11/1981 eta 30/1981 Legeak. Horien ostean etorri ziren 51/1982 eta 11/1990 Legeak, zeinen arabera emazteak ez zuen ezkontze hutsagatik bere nazionalitatea eta auzotasun zibila galtzen senarrarena eskuratzearren; eta baita, 40/1999 Legea ere, umeei amaren zein aitaren abizena jartzeko baimena ematen duena. Arestian aldarrikatu dira Kode zibila erreformatu duten dibortzio-lege berria (15/2005 Legea) eta sexu bereko pertsonen arteko ezkontzaren legea (13/2005 Legea). ***** 5. Zuzenbide pribatuaren eta publikoaren arteko bereizketa *****  Gaur egun Zuzenbide publikoaren eta pribatuaren arteko bereizketari gauza normala irizten badiogu ere, bereizketa hori nahiko berria da berez. XII. mendean agertzen da lehen aldiz, DOMAT jurista frantsesaren idatzietan.  Bien arteko bereizketa zertan datzan azaltzea ez da erraza. Eztabaida ugari sortu da auzi horren inguruan, legeak ez baitu esaten zertan bereizten diren Zuzenbide publikoa eta pribatua, eta doktrinak, berriz, irizpide bat baino gehiago erabili izan du, denak ere nola-halakoak, ez baitira auzia behin betirako ebazteko gai.  Irizpide nagusiak zein diren azalduko dugu jarraian, baina kontuan izan bedi guztiek ere bereizketa garbi azaltzeko arazoak dituztela.  1. Zuzenbide publikoan arau inperatiboak dira nagusi, eta Zuzenbide pribatuan, berriz, xedapenezkoak. Bereizketa hori, ordea, ez da guztiz egiazkoa, Zuzenbide pribatuan ezinbestean bete beharreko arau ugari baitago.  2. Zuzenbide pribatuak pertsona pribatuen arteko harreman juridikoak arautzen ditu. Hori ez da beti horrela izaten, ordea. Egun enpresa publiko asko dago trafiko juridiko pribatuan aritzen dena eta Zuzenbide pribatuko arauekin funtzionatzen duena. 3. Zuzenbide publikoak interes orokorra zaintzen du, eta pribatuak, aldiz, pribatua edo partikularra. Ikuspegi hori nahiko herren geratzen da; izan ere, Zuzenbide pribatuko arauek ez dute interes partikularra bakarrik asetzen, orobat Zuzenbidearen arauek, baita Zuzenbide pribatukoek ere, interes orokorra baitute abiapuntu eta azken xede (EK 1.1 artikulua).  4. Zuzenbide pribatuak arautzen dituen egoera eta harreman juridikoetan berdintasun mailan daude alderdiak; Zuzenbide publikoan, aitzitik, alderdietako batek, Administrazioak hain zuzen, inperium-arekin jokatzen du. Hori ere ez da egia biribila; izan ere, trafiko juridiko pribatuan aritzen diren alderdiak ez daude elkarren arteko berdintasun-egoeran; pentsatu, esate baterako, masan egiten diren kontsumo munduko kontratuetan.  Bukatzeko, hau esan daiteke: aipatutako irizpideak banan-banan hartuta bereizketa oinarrizko hori azaltzeko gauza ez badira ere, guztiak batera hartuz gero, nahiko argi agertzen dela Zuzenbide pribatuaren eta publikoaren arteko desberdintasuna zertan datzan. ***** 6. Zuzenbide Zibila, Zuzenbide pribatu orokor *****  Zuzenbide Zibila Zuzenbide pribatu orokorra dela esan ohi da. Horrela definitzen da askotan gure irakasgaia. Zer esan nahi du, bada, orokor izateak?  Lehenik eta behin, esan beharra dago Zuzenbide Zibilak ez duela Zuzenbide pribatu osoa barne hartzen. Zuzenbide Zibilaz gain, Zuzenbide pribatua hauek osatzen dute: Merkataritza Zuzenbideak, Lan Zuzenbideak eta abarrek. Zuzenbide Zibila, beraz, Zuzenbide pribatuaren zati bat besterik ez da, baina ez nola- halako zatia, zati kualifikatua baizik. Dakigunez, bilakaera historikoaren ondorioz Zuzenbide Zibilaren jatorriko enborretik hainbat adar sortu izan da, eta gerora Zuzenbide pribatua osatuko zuten. Adar berezi horiek hainbat gauza zor diote jatorrizko Zuzenbide Zibilari: printzipio komunak eta interpretazio- arau nagusi batzuk, nagusiki. Hori dela eta, Kode zibilak dio (4.3. artikuluan) Zuzenbide Zibila beste horien ordezko izango dela; beste horietan hutsunerik badago, Zuzenbide Zibileko arauak aplikatu beharko direla, alegia. Horregatik esaten da, hain zuzen ere, Zuzenbide Zibila orokorra dela.  Bestalde, kontuan izan behar da, halaber, Zuzenbide Zibila guztioi aplikatzen zaigula pertsona fisiko garen heinean, Lan Zuzenbidea edo Merkataritza Zuzenbidea, aldiz, langileei eta merkatariei baino ez zaie aplikatzen. Ikuspegi horretatik ere, Zuzenbide Zibila orokorragoa da aipatutako beste biak baino.  ***** 7. Zuzenbide Zibila osatzen duten erakunde nagusiak *****  Zertaz arduratzen da Zuzenbide Zibila? Zuzenbide Zibilaren ardatzak bi dira: pertsona eta ondarea.  Lehenik eta behin, pertsonaren nortasuna zaintzen du Zuzenbide Zibilak. Alegia, nortasunaren eskubideez baliatzeko aukera ematen dio pertsona fisikoari: pertsonaren bizia, osotasun fisikoa, genoma, intimitatea, ohorea, irudia, eta horrelakoak babesten ditu. Oinarrizko eskubide horiek, ordea, ez daude Kodean jasota, Konstituzioan eta lege berezietan baizik; izan ere, Kodea indarrean sartu zen garaian ez zegoen halako eskubideen gaineko kontzientziarik.  Pertsonaren eremuari gagozkiola, Kode zibilak gaitasun juridikoari buruzko arauak ezartzen ditu: jarduteko gaitasuna, gaitasungabetzea, gaitasun-gabearen ordezkoak, babes-erakundeak eta abar.  Pertsonak besteekiko dituen harreman juridikoak direla eta hainbat eremu arautzen ditu Zuzenbide Zibilak. Hurbilenekotik hasita, familiako eremuari buruzkoak arautzen ditu: bikotearen arteko harremanak (ezkontza, ezkondu gabeko bikote egonkorrak, dibortzioa, eta abar), eta guraso eta umeen artekoak (filiazioa eta guraso boterea). Familiaren eremuari dagokionez, kontuan izan behar dira ere ezkondu gabeko bikoteen gaineko legea (Euskal Legebiltzarreko 2/ 2003 Legea) eta lagundutako giza ugalketari buruzkoa (Estatuko 14/2006 Legea).  Familiari lotuta, baina ondare-kutsu handiagoaz, pertsona ardatz gisa duen bigarren eremuan sar daitezke ezkontideen arteko ondare-harremanak eta oinordetza-arauak.  Familiarteko mugetatik landa, beste pertsonekiko harremanei dagokienez, beste bi eremu irekitzen dira: ondarea eta kontratuzko harremanak. Pertsonaren ondarearen barruan aztertzen dira ere eskubide errealak (jabe izatea eta gainerako eskubide erreal mugatuak).  Amaitzeko, pertsonen arteko harremanen moldea ezartzen duen Kode zibilaren atal bat aipatu behar da: Kontratu edo Obligazio Zuzenbidea, hain zuzen.  ***** BIBLIOGRAFIA ***** -CARRASCO PERERA, A.:El Derecho Civil: señas, imágenes y paradojas, Madril, 1988. -CLAVERO, B.:El Código y el Fuero. Madrid. Siglo XXI. 1982 -DE CASTRO, F.:Derecho Civil de España, I, Madril, 1984. -DOMAT, J.:Les Loix Civiles dans leur ordre naturel. Le Droit public et legum delectus. Paris, 1777. -GIL RODRÍGUEZ, J.: “Acotaciones para un concepto del Derecho Civil”,ADC, 1989, 317 eta h. or. -HERNÁNDEZ GIL, A.: “El concepto de Derecho Civil”,Obras Completas, I, Madril, 1987, 267. eta h. or. -JORDANO BAREA, J. B.: “Concepto y función del Derecho Civil”,RDP, 1962, 717. eta h. or. -LACRUZ BERDEJO, J. L.et alii.:Elementos de Derecho civil, I-1, Bartzelona, 1988. -MARTÍNEZ DE AGUIRRE Y ALDAZ, C.:El Derecho civil a finales del siglo XX, Madril, 1991.   II. ESPAINIAR ESTATUKO ORDENAMENDU ZIBILA  1. Zuzenbide zibilen garapen historikoa  Lehenengo atal honek, gida kronologiko bat oinarri hartuta, Erdi Arotik hasita gaur egun Espainiako estatuan indarrean dagoen ordenamendu juridikora iritsi arte Zuzenbide zibilek izan duten garapena du aztergai. Gaur egun Espainiako estatuaren barnean dauden lurraldeek eta haien ordenamendu juridikoek XIII. mendetik XX. mendera bitartean izan dituzten faseen inguruan gogoeta egingo dugu.  XIII. mendera arte, Goiz Erdi Aroan  . Kode zibilak kasu horietarako irtenbide batzuk proposatzen ditu:     1. Gurasoek seme-alaba izan edo adoptatu eta sei hilabetera Erregistro       Zibilean inskribatuz bietariko baten auzotasuna ezarri ahal izango diote       umeari. Batek bakarrik badu umearekiko guraso-agintea, oro har berea       emango dio, baina bestearena aukeratu dezake baita. Akordiorik ez balego,       epailearengan joateko aukera egongo litzateke, baina ez dirudi oso       komenigarria denik puntu horretara heltzea.    2. Ez badute aurreko aukera hautatu, auzotasun zibila seme-alabatasuna       lehenengo finkatu duen gurasoarena izango da. Gehienetan, ordea, aldi       berean finkatuko da.    3. Ez bada aurreko irizpideekin jadanik zehaztu, umeak bere jaioterriari       dagokion auzotasuna izango du.    4. Azken irizpide bezala, eta umea atzerrian jaio bada, auzotasun zibil       “komuna” izango da (hau da, forugabea). Irizpide hori kritikatua izan da.  2.- TOKI ZEHATZ BATEN JAIOTZEAGATIK  Ezin bada zehaztu umea norena den, eta horrexegatik gurasoen auzotasun zibila ezezaguna denean, orduan umeak bere jaioterriari dagokion auzotasuna izango du. Gerora, gurasoek seme-alabatasuna finkatzen badute, orduan jaiotegunera arteko atzeraeraginez, gurasoena ezarriko zaio.  3.- AUKERATU IZANAGATIK  Semeak edo alabak aukeratu dezake 14 urte dituenetik bere auzotasun zibila (emantzipatua ez badago, guraso edo tutorearen parte-hartzea beharko du). Hautatu ahal izango du: bere jaioterrikoa edo bere gurasoetariko bakoitzak izan duen azken auzotasuna.  4.- EZKONTZAZ  Ezkontzak ez du auzotasun zibila aldatzen, baina aukera dute, ezkontideek, legearen arabera banatuak ez daudenean, bere bikotearen auzotasuna hartzeko, hala nahi badute.  5.- BIZILEKUAGATIK  Toki baten bi urtez bizitze soilagatik toki horri dagokion auzotasun zibila eskuratu dezakezu, baina toki horretako auzotasuna eskuratu nahi duzula adieraziz, esanbidez, eta Erregistro Zibilean inskribatuz. Edo bestela hamar urtez, inolako adierazpenik ez bada egin kontrako zentzuan. Egin izan bada, ez da eskuratuko.  Ikusi dugun bezala, hauexek dira, laburki azalduak, auzotasun zibila eskuratzeko erak. Oso garrantzitsua da, Espainiako estatuko zein ordenamendu juridiko aplikatuko zaizun jakiteko, zure auzotasun zibila zein den jakitea. Hori da giltza, Espainiako estatuan denetariko ordenamenduak baitaude. Askotan, jendeak ez daki zein den bere auzotasun zibila, irizpideak zeintzuk diren ez dakitelako. Horrela, EHFZZL aplikagarria izateko honako hau beharko du pertsona batek:     1. Bizkaiko Foru Zibila aplikatzeko, bizkaitar foruduna izan beharko duzu,       salbuespen batzuk kenduta (komisario bidezko testamentua, testamentu       mankomunatua eta tronkalitatea)    2. Aiarako Forua aplikagarria izateko, Aiarako auzotasun zibila izan beharko       duzu. Laudion eta Aramaion, beste horrenbeste beharko da, Bizkaiko Foru       Zibila aplikatzeko.    3. Gipuzkoako Foru Zibilak Gipuzkoako auzotasun zibila galdatzen du.   5. Legegintza zibilaren inguruko eskuduntza eremua  Begirada historikoa gauzatua jadanik, hurrengo gaiek egungo egoerari so egiten diote, indarrean dagoen legeriaren sorrera abiapuntu hartuta, bere egitura eta edukiaren inguruko azterketan oinarrituz, alegia. Helburu hori gauzatzeko hiru ataletan banatuko dugu laugarren gai hau. Has gaitezen lehenengoarekin: hasieratik.  5.1.-Araudi konstituzionala eta EAEAEko 10.5 artikulua  Esana dugu 1978. urteko Konstituzio Espainiarrak ordura arte indarrean zegoen antolaketa politikoa eraldatu zuela, bere 2. artikuluan autonomien estatua deritzona aldarrikatuz: “La Constitución se fundamenta en la indisoluble unidad de la Nación española, patria común e indivisible de todos los españoles, y reconoce y garantiza el derecho a la autonomía de lasnacionalidades_y regionesque la integran y la solidaridad entre todas ellas”.Ikus daitekeenez, Autonomien eratzea ez da inposaketa lez planteatzen, Espainiar estatu anitza osatzen duten “nazionalitate” eta “erregioek” euren burua antolatzeko era berri bat bezala baizik, eskubide baten oinarrian. Horrela isladatzen da, izatez, EKaren 143. artikuluan: “En el ejercicio delderecho_a_la_autonomíareconocido en el artículo 2 de la Constitución, las provincias limítrofes con características históricas, culturales y económicas comunes, los territorios insulares y las provincias con entidad regional histórica podrán acceder a su autogobierno y constituirse en Comunidades Autónomas con arreglo a lo previsto en este Título y en los respectivos Estatutos”.Autonomia eskubidea, beraz, Espainiar Konstituzioaren eta Autonomia Estatutuen markoan egikaritu beharko da.Hala ere, espainiar Gorte Orokorrek atal honek aurreikusten dituen ezaugarriak betetzen ez dituzten probintziei eman diezaiekete autonomia osatzeko aukera, lege organiko baten bidez. Hau gertatu zen, izatez, MADRIL, LA RIOJA, MURTZIA, ASTURIASetaKANTABRIArekin (EKaren 144. artikulua).  Hala ere, espainiar testu konstituzionalak berak hitz egiten du, autonomia eratzeko eskubide honen subjektu lez, nazionalitate eta erregioei buruz, Espainiar Estatua osatzen duten lurraldeen artean bereizketa argia erakutsiz. Izan ere, autonomia erkidegoa eratzearen prozesuan bide ezberdinak eskaini izan dira, maila horiek ere garbi islatuz: alde batetik, “bide geldoa” jarraitu duten autonomiak eta, bestetik, “bide arina” delakoa hartu dutenak.  1.-“Bide geldoa” delakoa, autonomia gehienek jarraitu dutena izan da, hain zuzen, EKaren 143.2 artikuluan ageri dena. Autonomia lortzeko iniziatiba, kasu honetan, lurraldeko edozein Diputaziori dagokio (edo eta irla-arteko erakundeei) eta udalerrien 2/3ei, gutxienez probintzia edo irlaren hauteskunde erroldaren gehiengoa ordezkatzen badute. Iniziatiba hau aurrera ateratzen ez bada, soilik errepikatu ahal izango da bost urte igaro ondoren. Egungo autonomi erkidego gehienek bide hau jarraituz lortu zuten bere statusa.  2.-“Bide arina” hartu zuten autonomi erkidegoen artean, ordea, ezberdintasunak daude: hiru konstituzio-mekanismodesberdin daude oinarrian.  a) Alde batetik, ANDALUZIAren kasua, EKaren 151.2 artikuluko prozedura jarraitu zuena, alegia. Ezberdintasuna, aurreko bidearekiko, probintzia edo irla bakoitzean udalerrien 3/4aren oniritziaren beharrean dago (hauteskunde erroldaren gehiengoa ordezkatzen badute, noski) eta, gainera, erreferendum batek berrestea proposamena, probintzia edo irla bakoitzaren hautesleen gehiengo absolutuarekin. Prozedura konplexu hau soilik jarraitu zuen Andaluziak, esan bezala.  b) Beste aukera bat, EUSKADI, KATALUNYA eta GALIZIAk jarraitu zutena izan zen, EKaren Bigarren Xedapen Iragankorrean oinarritua, alegia: “Los territorios que en el pasado hubiesen plebiscitado afirmativamente proyectos del Estatuto de Autonomía y cuenten, al tiempo de promulgarse esta Constitución, con regímenes provisionales de autonomía podrán proceder inmediatamente en la forma que se prevé en el apartado 2 del artículo 148, cuando así lo acordaren, por mayoría absoluta, sus órganos preautonómicos colegiados superiores, comunicándolo al Gobierno. El proyecto de Estatuto será elaborado de acuerdo con lo establecido en el artículo 151, número 2, a convocatoria del órgano colegiado preautonómico”.Hauek izan dira, historikoki, “nazionalitateak” deituak izan direnak, beste “erregioen” aurrean argi bereiziz.  d) NAFARROak, aldiz, beste hirugarren bide bat hautatu zuen, bere “Komunitate Foral” izaera oinarri hartuta: EKaren Lehenengo Xedapen Gehigarria. Honek dioen bezalaxe, “La Constitución amapara y respeta los derechos históricos de los territorios forales. La actualización general de dicho régimen foral se llevará a cabo, en su caso, en el marco de la Constitución y de los Estatutos de Autonomía”. Hau da, ba, Nafarroari autonomi erkidegoaren izaera eman egin zion tresna konstituzionala.  Ikus daitekeenez, edozein bide hartuta ere, autonomia estatutua autonomiaren eraketarako ezinbesteko elementu bilakatzen da, EKaren 147.1 artikuluak argi eta garbi adierazten duen bezala: “Dentro de los términos de la presente Constitución, los Estatutos serán la norma institucional básica de cada Comunidad Autónoma y el Estado los reconocerá y amparará como parte integrante de su ordenamiento jurídico”2. Estatutuak Estatuko legeak direla badakigu, lege organikoak, eta era berean, autonomi erkidegoetako arau gorena, haien autonomiaren edukia zehazten duena, eskuduntzak bere eginez. Beti ere, Konstituzioaren mugak errespetatu beharko dituen legeak izango dira, halaber.  Zehazki, orain arte esandako guztiak zer ikusi zuzena dauka autonomi erkidegoen eskuduntzamailarekin. Guztiek izango dituzte instituzio ia berdinak (exekutiboa, legebiltzarra...), baina botereok kudeatu dezaketen eskuduntza maila hasieratik ezberdina izango da. Izan ere, testu konstituzional espainiarrak bi eskuduntza “zerrenda” dauzka, hasieratik: autonomia maila bakoitzarentzat bat. “Bide geldoa” hautatu zutenentzat (MADRIL, ASTURIAS, KANTABRIA, ERRIOXA, ZARAGOZA, BALENTZIA, MURTZIA, GAZTELA ETA LEON, MANCHA-ko GAZTELA, BALEAR UHARTEAK, KANARIAR UHARTEAK, EXTREMADURA), EKak erreserbatzen ditu 148. artikuluko konpetentziak soilik. Aldiz, “bide arina” erabili zutenek 149. artikuluan agertzen diren konpetentziak kenduta (Estatuaren konpetentzia esklusiboak baitira), beste guztiak izango dituzte, artikulu horren markoan murgilduz. Hala ere, “bide geldoa” jarraitu zutenek bost urtetan “bide arina” hautatu zutenen eskuduntza maila bera izatea ere aurreikusten zuen EKak bere 148.2 artikuluan. Izatez, gaur egun desberdintasun oso urriak daude autonomien artean, eta hauek 149.1.8 artikuluan oinarritzen dira, gainera, Foru-zuzenbidea deritzona duten eta ez duten autonomien artekoa, hain zuzen ere.  Gogora dezagun, beraz, artikulu honek dioena ezberdintasun horri buruz: “1. El Estado tiene competencia exclusiva sobre las siguientes materias: (...) 8.Legislación_civil; sin perjuicio de laconservación,_modificación_y_desarrollo por_las_Comunidades_Autónomas_de_los_derechos_civiles,_forales_o_especiales, allí_donde_existan. En todo caso, las reglas relativas a la aplicación y eficacia de las normas jurídicas, relaciones jurídico-civiles relativas a las formas de matrimonio, ordenación de los registros e instrumentos públicos, bases de las obligaciones contractuales, normas para resolver los conflictos de leyes y determinación de las fuentes del Derecho, con respeto, en este último caso, a las normas de derecho foral o especial”.Bere momentuan argi zehaztu genuen bezala, artikulu honek Zuzenbide forala duten autonomi erkidegoei bere ordenamendu pribatuak (foralak) garatzeko “baimena” ematen die (Espainiar Auzitegi Konstituzionalak 88/93 epaian zehaztutako zentzuan, noski). Lurralde hauek gutxi dira: KATALUNYA, EUSKAL AUTONOMIA ERKIDEGOA, GALIZIA, ARAGOI, BALEAR UHARTEAK eta NAFARROA, 1946an ospatu zen Kongresuaren ondorioz, haien Konpilazioak burutu zituztenak, alegia3.  Gure kasuan, zehazki, EAEAEko 10 artikuluan ageri dira EAEk bere garapenerako erreserbatzen dituen eskuduntzak (3/1979, abenduaren 18ko Legea da Estatutua), modu “esklusiboan” gainera. Horien artean, 5. zenbakian kokatua, zera agertzen da: “Euskal Herria osatzen duten Herrialde Historikoen idatzitako nahiz ohituratik eratorritako Foru Zuzenbide Zibilaren kontserbazioa, aldaketa eta garapena, bai eta beraren indarraren lurralde-barrutiaren finkapena ere”.Eskuduntza hau gure gain hartzearen ondorioa da, beraz, 1992an aldarrikatutako Euskal Herriko Foru-Zuzenbide zibilari buruzko lege autonomikoa, euskal legebiltzarrean onartutakoa.  5.2.-Euskal Herriko Foru-zuzenbide zibilari buruzko legea  Aipatu markoa da, beraz, egun Euskal Autonomi Erkidegoan Foru-zuzenbidearen inguruan dagoen legearen sorrera ahalbidetzen duena, alegia. Horrela, zenbait proiektu pribaturen ondorioa da 1992ko legea, legelari desberdinek gauzatu zituzten proiektuen batura bat, hain zuzen ere.  Horrela, Bizkaiko Foru Aldundiaren eskaera oinarri hartuta, 1988ko ekainaren 17an Batzorde bat osatzen da, Bizkaitar legelarien batzorde bat, talde honen erronka proiektu pribatu guzti horiek testu bakar batean bateratzea izango delarik. Lan honen fruitua Bizkaiko Aldundiak onartu egiten du 1991ko urtarrilaren 22an eta, onartuta, Bizkaiko Batzar Orokorrei bidaltzen die Gasteizko Legebiltzarrera igorri dezaten lege proposamen gisa. Prozedura honek, logikoki, Arabako Foru Aldundiaren erreakzioa dakar, izan ere, ez da soilik eguneratu behar Bizkaiko Foru Zuzenbidea, Arabakoak, ere, behar berdinak dauzka. Horrela, Arabako Aldundiak 1991ko otsailaren 19an bere Batzorde propioa izendatzen du lurraldeak duen berezko Zuzenbide zibila aztertzeko asmo zorrotzez. Enkarguaren fruitu beste testu bat da, Arabako Batzar Orokorrak onartu egiten duena 1992ko urtarrilaren 31an “Arabako Zuzenbide Zibilaren eguneratzea gauzatzeko Lege Proposamena” izenarekin. Testu honek, Bizkaiko Batzar Orokorrek haien testuan Arabako Zuzenbidearen inguruan gordetzen ziren erreferentziak ezabatzea probokatzen du, noski, eta Bizkaiak 1992ko martxoaren 21ean bere behin betiko proposamena onartzen du: “Eusko Legebiltzarraren aurrean aurkeztu beharreko Lege Proposamena, Bizkaiko Foru-Zuzenbide Zibila urgenteki eguneratzekoa”, hain zuzen ere.  Eusko Legebiltzarrak, ordea, bi testuak aztertu eta gero, eskaera bi luzatu zizkien bi batzordeei. Alde batetik, bi lurraldeentzat iturri komunakezartzea, ez bakoitzak bereak. Biontzat berberak, baizik. Bestalde, testu bat idazteko eskatu zien Gipuzkoako Zuzenbide zibilareninguruko eguneratzeari buruz. Aurkeztutako beste guztiak zuzenean jaso zuen Legebiltzarraren oniritzia eta onarpena. Emendakin gutxi izan ziren tramitazioan, gehienak Gipuzkoako Zuzenbide zibilaren ingurukoak eta iturri sistema komunaren aldekoak, alegia.  Ondorioz, bere sorrerarekiko erabateko koherentzia mantenduz, Euskal Herriko Foru-Zuzenbide Zibilari buruzko Legea, 3/1992 uztailak 1ekoa, hiru Liburu ezberdinetan zatitua agertzen da: “Bizkaiko Foru Zibila”, “Arabako Foru Zibila”eta “Gipuzkoako Foru Zibila”, hain zuzen ere. Hirugarrena ez da, berez, “Foru” bat izango, enbrioi bat baizik. Ez da garatua egongo. Artikulu soil batek, 147.a, izango da bere etorkizuneko garapena aurreikusiko duena, alegia: “1. Baserriaren eta familiaren ondasunen antolaketari buruzko ohitura zibilen indarra aitortzen da, ohiturok Eusko Legebiltzarreko legearen bidez eguneratu egin beharko direla. 2. Eusko Jaurlaritzak eta Gipuzkoako foruzko erakundeek bultzatu eta sustatu egingo dituzte Lurralde horretako ohiturazko zuzenbidea gaur egunean duen indarraren araberako behin betiko idazkeraz hornitua gera dadin lortzeko lanak”.Artikulu honek iragartzen duen ardura bere eginez, Gipuzkoako Foru Aldundiak enkargu bat egin zion 1997ko uztailaren 29an Euskal Herriko Unibertsitateko Zuzenbide Zibileko Sail buruari, Gipuzkoako ordu-arteko ohitura zuzenbidea jaso eta “Foru Zibil” testu edo borradore posible bat aurkezteko asmoz argiz, alegia. Horrela, urte bereko urriaren 29an aurkeztu egin zitzaion Aldundiari “azken borradorea”. Lan honek Gipuzkoako Baserriaren zatiezintasuna du oinarri, Oinordetza Zuzenbidea, edonola ere. Lehenengo pausu bat bezala kontsideratu zuten egileek hasieratik. Lan honen fruitu izan zen, ondorioz, 3/1999, azaroak 26ko Legea, 1992ko Euskal Herriko Foru-Zuzenbide Zibilari buruzko Legea aldarazten duena Gipuzkoako Atalari dagokionez, alegia.  Lege honek, 1959an indarrean jarri zen Konpilazioa derogatu egiten du, Foru- zuzenbideari gagozkiola legezko erreferentzia bakarra osatuz, ordutik aurrera. Hala ere, ez dute legelariek Konpilazioa eredu gisa hartzen lege honen edukia eta egitura antolatzeko, izan ere, Bizkaia eta Arabako Konpilazioa “xumeegia” da, batez ere Bizkaiko Zuzenbidea zer izan zen islatzeko orduan. 1992ko Legeak 1452 eta 1526ko Foruak hartzen ditu aintzakotzat bere barne antolaketari begira, Bizkaiaren kasuan, eta 1373ko Aiarako Forua, lurralde honetan indarrean egongo den legedi berriaren egituraketari gagozkiola. Gipuzkoaren kasuan, bestalde, ohitura izango da erreferentzia bakarra.  Kritikak jaso izan ditu, hala ere, lege honen sorreraren atzean dauden legelari taldeak. Izatez, autonomia erkidego oso baten eskuduntza izan behar zuena, autonomi erkidego osorako lege bakar bat eratzeko asmoa oinarri hartuta, autonomi erkidego hau osatzen duten lurraldeek, bakarka eta banatuta egikaritu duten lanaren fruitua izan da egun indarrean dagoen legedia. “Autonomismo” bateratu posible batetik, “foralismo” zorrotz batetara igaro da prozedura honen bitartez Euskal Autonomia Erkidego osoaren legea izan zitekeen hori. Erreforma posibleak hortik doaz, orain, kuriosoki.  5.3.-Beste eskuduntza eremuetatik emandako xedapen zibilak  Orain arte ikusi izan dugu nola Espainiako Konstituzioak bere 149.1.8 artikuluan zenbait autonomia erkidegori bere “Zuzenbide zibila, forala edo berezia kontserbatzeko, aldatzeko eta garatzeko” eskuduntza edo ahalmena ematen dion, beti ere Konstituzioa aldarrikatzen den momentuan Zuzenbide horrek bizirik badirau (“allí donde exista”). Eta kuriosoa da ohartzea, gainera, eskumen hori legegintza zibilari dagokiola, kontzeptu horrek bilduko balu bezala Zuzenbide zibil osoa, hau da, Foru-zuzenbiderik ez duten autonomia erkidegoek Zuzenbide zibilaren inguruan legeztatu ezingo balute bezala.  Hori egia ez dela argi frogatu egin da, hau da, tradizionalki Foru- zuzenbidearen barne sartu izan dena ez dela Zuzenbide zibil osoa. Beste hainbat esparru Zuzenbide zibilaren barne kokatzen dira eta autonomia erkidegoek legeztatu dute horien inguruan, 149.1.8ko eskuduntzatik at. Eta ez bakarrik Foru-zuzenbiderik ez duten erkidegoek, dutenek ere legeztatu dute beste eskuduntza tituluen oinarrian, Zuzenbide zibilaren inguruan.  Argi ikus daiteke aurreko paragrafoan baieztatutakoa EAEAEko 10 artikuluan. Bertan jasotzen dira, esklusiboki, Euskal Autonomia Erkidegoari dagozkion eskuduntzak, eta, egia esan, horietariko asko Zuzenbide zibilarekin zuzenki erlazionatuak daude, egun lege baten sorrerarekin gauzatu direnak. Materia ugari dira Zuzenbide zibilaren esparrupean sartzen direnak, nahiz eta beste arlo batzuetako araudiarekin bateratua egon (Administrazio zuzenbidea, adibidez):  1.-Mendi-basoak, oihanen erabilera eta zerbitzuak, abelbideak eta bazka- larreak. 2.-Barne uretako arrantza, itsaski-bilketa eta arrain hazkuntza, ehiza eta ibai-aintziretako arrantza. 3.-Irakaskuntzari, kulturari, arte, ongintza, ardura sozialari eta antzekoei laguntzeko diren Fundazio eta Elkarteak berauek beren funtzioak ia erabat Euskal Herrian betetzen dituztenean.  4.-Adinera heldugabeen babes eta tutoregorako, kartzelatzeko eta gizartean berrintegratzeko erakunde eta etxeen antolaketa... 5.-Kontsumitzaile eta erabiltzaileen defentsa 6.-Jabego intelektuala eta industriala  Lege ezberdinak jaio dira, Zuzenbide zibilaren esparruan, Euskal Autonomi Erkidegoaren baitan, adibide gisa hauek ditugularik:  1.-Fundazioen legea, 3/1998, otsailaren 12koa 2.-Elkarteen legea, 12/1994, ekainaren 17koa 3.-Kooperatiben legea, 1/2000, ekainaren 29koa 4.-Egitatezko bikoteen legea, 2/2003, maiatzaren 7koa  Aurreko lerroetan esandakoak, beraz, zera iradokitzen digu. Nolabait, Euskal Autonomi Erkidegoan ZUZENBIDE AUTONOMIKO bat dagoela, Erkidegoak, berak, Estatuak lagatzen dizkion eskuduntzetatik eratorria, Gasteizko Legebiltzarretik sortua, alegia. Zuzenbide autonomiko horren barne, gainera, badugu ZUZENBIDE ZIBIL bat, gainera, beste arlo askorekin batera. Zuzenbide zibil hori, ordea, etor daiteke EKaren 149.1.8 artikuluko konpetentziatik (1992ko Legea, adibidez) edo eta, beste eskuduntza tituluen oinarrian, EKaren 148. artikuluan aurki daitezkeenak eta Autonomia Estatutu bakoitzak, esklusiboki, bere egiten dituenak.                                ZUZENBIDE AUTONOMIKOA   PRIBATUA                                     PUBLIKOA                                  ZUZENBIDE ZIBILA                               EKaren 149.1.8. art.                             Beste eskuduntza eremuak            BIBLIOGRAFIA  -AGIRREAZKUENAGA ZIGORRAGA, J.: “Ohizko foru sistema eta Hego Euskal Herriko liberalen portaera ideologikopolitikoak”, Jornadas sobre la actualización de los Derechos Históricos Vascos, UPV-EHU, Bilbo, 1986, 83-101. or. -ALKORTA IDIAKEZ, I. eta KARRERA EGIALDE, M.: Euskal Zuzenbide zibilaren oinarriak, EHU, 2007 (argitalpen elektronikoa). -ANGULO Y DE LA HORMAZA, J. M.:La abolición de los fueros e instituciones vascongadas, Auñamendi, Donostia, 1976. -AROSTEGUI SANCHEZ, J.: “El carlismo y los Fueros vasconavarros”,Historia del pueblo vasco, III. liburukia, Donostia, 1979, 71-135. or. -ASUA GONZÁLEZ, C. I., GIL RODRÍGUEZ, J. eta HUALDE SÁNCHEZ, J. J.: “Situación actual y perspectivas de futuro del Derecho civil vasco”,Derechos Civiles de España, I, Rodrigo BERCOVITZek eta Julián MARTÍNEZ-SIMANCASek zuzendua, Aranzadi, Iruñea, 1999. -BERCOVITZ RODRÍGUEZ-CANO, R.: “Derecho Civil Foral”, Aranzadi Civil, 18/2001. -BERCOVITZ RODRÍGUEZ-CANO, R.: “La conservación, modificación y desarrollo de los derechos civiles forales o especiales allí donde existan”, Derecho Privado y Constitución, 1, 1993, 15-82. or. -CASTELLS ARTECHE, J. M. eta ESTORNÉS ZUBIZARRETA, I.: Historia de los Estatutos Vascos de Autonomía, Comisión de Cultura Vasca de la Interprofesional de Estudios y Publicaciones, Zarauz, 1977. -CASTELLS ARTECHE, J. M.: “La aplicación autónoma del primer Gobierno Vasco”, Reflexiones sobre la autonomía vasca, IVAP, Oñati, 1986, 89-114. or. -CASTELLS, J. M.: “El Derecho público vasco desde 1876 hasta el Estatuto de Gernika. Conciertos Económicos y Autonomía”, Euskal Herria, Caja Laboral Popular, Donostia, 1985. -CELAYA IBARRA, A.: “El Fuero de Vizcaya y Álava, adelantado de las modernas legislaciones”, La Gran Enciclopedia Vasca, I. liburukia, Bilbo, 1966. -CELAYA IBARRA, A.: “El Poder Judicial y los Estatutos de Autonomía”, Simposium sobre el Estatuto Vasco de 1936, IVAP, Oñati, 1988, 719-768. or. -CELAYA IBARRA, A.: “País Vasco, de los Fueros a los Estatutos”, Cuenta y Razón, 86, 1994, 93-100. or. -CELAYA IBARRA, A.: Comentarios al Código Civil y Compilaciones forales, Manuel Albaladejok eta Silvia Díaz Alabartek zuzenduak, XXVI, Ley sobre el Derecho Civil Foral del País Vasco, Madril, Edersa, 1997. -CELAYA IBARRA, A.: Derecho civil vasco, Bilbo, 1994. -CELAYA IBARRA, A.: Tradición y Modernidad. De los Fueros a los Estatutos, Euskalerriaren Adiskideen Elkarteko Bizkaiko Batzordea, Bilbo, 1994. -CLAVERO SALVADOR, B.: “Fuero en tiempos de Constitución: una suerte de federalismo”, Jornadas sobre la actualización de los Derechos Históricos Vascos, UPV-EHU, Bilbo, 1986, 237-251. or. -CLAVERO SALVADOR, B.: Fueros vascos. Historia en tiempos de Constitución, Ariel, Bartzelona, 1985. -CORCUERA ATIENZA, J.: “La constitucionalización de los derechos históricos. Fueros y Autonomía”, Revista Española de Derecho Constitucional, 11, 1984, 9-38. or. -CORCUERA ATIENZA, J.: Orígienes, ideología y organización del nacionalismo vasco 1876-1904, Siglo XXI argitaletxea, Madril, 1979. -CORONAS GONZÁLEZ, S. M.: Manual de Historia del Derecho español, Tirant lo blanch, Valentzia, 1996. -DE LA QUADRA SALCEDO, F.: El Fuero de las Encartaciones, Bilbo, 1916. -DELGADO ECHEVERRÍA, J.: “Los derechos Civiles Forales en la Constitución”, RJC, 3, 1979, 145. eta hurrengo orrialdeak, eta “Doctrina del Tribunal Supremo sobre la competencia legislativa autonómica en materia de Derecho Civil”, Revista Aragonesa de Administración Pública, 4, 1994, 361. eta hurrengo orrialdeak. -GARCÍA CANTERO, G.: “Por una interpretación del artículo 10.5 del Estatuto Vasco”,Primer Congreso de Derecho Vasco: Actualización del Derecho civil,celebrado de 16 al 19 de diciembre de 1982, Oñati, 1983. -GETE-ALONSO Y CALERA, Mª. C.: “La Codificación civil”, Manual de Derecho Civil, I, Introducción y Derecho de la persona, 3. edizioa, Marcial Pons, Madril, 2001. -GIL RODRÍGUEZ, J. y HUALDE SÁNCHEZ, J. J.: “Prólogo” a la Ley del Derecho civil foral del País Vasco, 2. edizioa, Tecnos, Madril, 1999. -GIL RODRÍGUEZ, J.: “Qué son los Derechos civiles forales”, La Tierra de Ayala, Actas de las Jornadas de Estudios Históricos en conmemoración del 600 Aniversario de la construcción de la Torre de Quejana, Arabako Foru Aldundia, 2001, 285. eta hurrengo orrialdeak. -LALINDE ABADÍA, J.: Iniciación histórica al Derecho español, 3. edizioa, Bartzelona, Ariel, 1983. -LARRAZABAL BASAÑEZ, S.: Contribución a una Teoría de los Derechos Históricos Vascos, Eusko Jaurlaritza, Bilbo, 1997. -LARRAZABAL BASAÑEZ, S.: Derecho público de los territorios forales, IVAP, Oñati, 2004. -LARRONDE, J. C.: El nacionalismo vasco, su origen y su ideología en la obra de Sabino Arana-Goiri, Txertoa, Donostia, 1977. -MARTÍNEZ DE AGUIRRE ALDAZ, C.: “Notas para la interpretación del inciso “...allí donde existan” del artículo 149.1.8 de la Constitución”,Primer Congreso de Derecho Vasco: Actualización del Derecho Civil,celebrado de 16 al 19 de diciembre de 1982,Oñati, 1983. -PUIG I FERRIOL, L.: “El denominado problema foral desde la perspectiva de un Centenario”,Centenario del Código Civil(Asociación de Profesores de Derecho Civil), II, Madril, 1990, 1.205-1.229. or.   III. ZUZENBIDE ZIBILAREN ITURRIAK ****** 1. Sarrera ******  Zuzenbidearen iturriak zehaztea eta bakoitzaren balioa adieraztea ez dagokio berez Zuzenbide zibilari, edo ez, behintzat, Zuzenbide zibilari bakarrik. Konstituzio zuzenbideak eta Zuzenbidearen filosofiak, esate baterako, zeresana dute gai horretan. Ikasgai honetan aztertuko dugun gaia, beraz, Zuzenbidearen beste bi adar horietan esan denaren osagarri da, eta haiekin lotu behar da.  Hemen azalduko ditugun iturriak Kode zibilaren 1. artikuluak aipatzen dituenak dira, eta Estatu barruko iturriei dagozkie nagusiki; gainerakoak, Nazioarteko Zuzenbideari nahiz Europar Batasuneko Zuzenbideari dagozkionak, esate baterako, aipatutako beste irakasgaietan aztertuko dira.  ****** 2.Kode zibilaren 1. artikulua, oro har ******  Beste ezer baino lehen, ‘iturri’ hitzak zer esan nahi duen argitu behar dugu. Berez, esanahi bat baino gehiago baditu ere (esanahi filosofikoa, ordenamenduaren funtsa edo kausa, alegia; esanahi formala, hots, arauen adierazpen modua: dokumentuak, liburuak, ekintzak, eta abarrak), Kode zibilak jasotzen duen “iturria” zuzenbidea sortzeko edo produzitzeko moduaz ari da, iturri hitzaren adiera materialaz, hain zuzen. Bestela esanda, arauak produzitzeko organoak eta prozedurak aipatzen ditu artikulu horrek.  Batek galde dezake, ordea, zer dela eta dator Kode zibilazuzenbide osoaren iturriak zein diren ezartzera? Hori egitea ez al da Konstituzioaren zeregina? Galdera horri erantzuteko Kode zibila aldarrikatu zen garaiari erreparatu behar diogu. Izan ere, 1889. urtean Konstituzioaren esanahia ez zen gaur egun duena. Kelsen-ek Konstituzioaren nagusigoa eta balio arautzaile zuzena dogma bihurtu aurretik, Konstituzioak ez zuen, berez, arauen hierarkiari begira, lege arruntaren balioa besterik. Haren itzalak eta garrantzi politikoak eta balio programatikoak ematen zion garrantzi berezia, baina ez arau-lerrunak. Bestalde, Konstituzioaren zeregina ez zen garai haietan Zuzenbidearen iturriak definitzea, Estatuaren antolamendua politikoa moldatzea baizik. Ilustrazioaren ideien arabera, aldiz, Kode zibilak bazuen ordenamendu osora zabaltzen zen oinarri-balioa. Kode zibilaren egitekoa zen Estatuko arautegia antolatzea, eta ez Konstituzioarena, lege-politiko gisara ulertzen baitzen Konstituzioa. Hori dela eta, Espainiako Kode zibilak, kodeketa-prozesuan azkena izanagatik ere, bere gain hartzen ditu ordenamendu osoaren iturriak zein diren finkatzeko lanak. Espainiako 1978ko Konstituzioaz geroztik, ordea, iturri materialen finkapena eta antolamendua Konstituzioari berari eta Estatuaren funtzionamendu arauei dagokie.    Espainiako Konstituzioaren gailentasunari dagokionez, kontuan izan behar da, beti ere, Europar Batasunaren Konstituzio-egitasmoak 1.6 artikuluan esaten duena, Konstituzioa bera eta Batasunari emandako eskumenak gauzatzeko bertako erakundeek sortutako zuzenbidea estatuen zuzenbidearen gainetik egongo direla alegia.  Dena den, Kode zibilaren atariko tituluak badu oraindik ere itzal berezia, ehun urtetik gorako tradizioan oinarritzen dena.  Kode zibilaren 1. artikuluaren arabera:  “1. Espainiako antolamendu juridikoaren iturriak dira legea, ohitura eta zuzenbidearen printzipio orokorrak.”  “2. Ez dute baliorik izango goragoko lerruneko xedapenen bat urratzen duten xedapenek”.  Zuzenbidearen iturriei dagokienez, kontuan izan behar dira bi ideia nagusi: batetik, Kodeak berak agintzen duenez, epaileak ezin duela auzirik erabaki gabe utzi (1.7 artikulua) eta, bestetik, arauek eta ebazpenek iturri-sistema errespetatu behar dutela (1.2 art.)  Frantziar iraultzaren garaian epaileen arbitrariotasuna ekiditeko, legearen osotasunaren eta hutsunerik ezaren dogmak asmatu ziren. Horien arabera, legea legegileak interpretatu behar zuen, eta epaileak lege hura aplikatu besterik ez zuen egin behar, zer esan nahi zuen pentsatzera jarri gabe. Dogma horrek, ordea, ezusteko ondorio bat ekarri zuen. Legea ulertzen ez zutenean, epaileek legegileari galdetzen zioten eta auzia erabaki gabe geratzen zen denbora luzez, herritarren kaltetan. Sistema hori zuzentzeko, Napoleonen Kodearen 4. artikuluak agindu zuen epaileak beti eman behar duela erantzuna. Lege idatziaren araberakoa ez bazen, arauak hutsuneak zeuzkalako, epaileak “ministre d´équité” moduan jokatu behar zuen. Horrek, ordea, ez du esan nahi epaileak arbitrarioki juzga dezakeenik; izan ere, beti errespetatu beharko baitu Kodeak berak ezarritako iturri-sistema.  Espainiako Kode zibilaren lehen artikuluaren edukiak soka luzea du. Legea, ohitura eta printzipio orokorrak hartzen ditu Kodeak, hurrenkera horretan, Zuzenbidearen iturritzat.  Zergatik jartzen da legea beste bien aurretik? XVIII. mendeko ilustratuek zioten ohitura eta printzipio orokorrak baino seguruagoa eta justuagoa dela lege idatzia, arbitrariotasuna saihesten duelako. Lege idatzia errazagoa da ezagutzen eta gizartearen beharrei azkarrago erantzuten die, ohiturak urte mordoa behar baitu finkatzeko eta askotan kontserbadoreagoa izaten da legea baino.  Legeak, aldiz, ezin dira Zuzenbidearen iturri bakartzat hartu. Aitortu beharra dago legeak ezin dituela sor daitezkeen arazo guztiak aurreikusi. Arau idatziak hutsuneak izaten ditu, eta horiek betetzeko beharrezkoak dira beste araubide batzuk, ohitura nahiz printzipio orokorrak, alegia. Utopikoa da, beraz, esatea legeak izan behar duela Zuzenbidearen iturri bakarra, garai bateko legezaleek nahi zuten moduan. Bestalde, Erresuma Batura zein Amerikako Estatu Batuetara begiratu besterik ez dago konturatzeko Mendebaldeko kulturaren parte garrantzitsu batek legearen ordez jurisprudentzia hartzen duela antolamendu juridiko zibilaren lehen iturritzat.  Gogorarazi behar ditugu hemen legearen lehentasunari buruz GARCÍA DE ENTERRÍAren hitzak:  “El rey absoluto primero; el Estado revolucionario después (el de la revolución francesa, pero también más tarde, en grado eminente, el de la revolución comunista, que hizo por ello un mito de la legalidad revolucionaria), pretendieron monopolizar la creación del Derecho, estatalizar rigurosamente éste, eliminando todas las fuentes que no son las procedentes del propio Estado, las fuentes reflexivas, escritas y autoritarias; la Ley y el Reglamento, en particular. Una mirada histórica no muy profunda basta para comprender que esta pretensión ha jugado un papel capital, sin duda, en la vida de los pueblos, pero que nunca ha logrado triunfar plenamente. Tanto en el transcurso histórico como hoy mismo, digan lo que quieran las constituciones, al lado de las fuentes formalizadas como tales o estatalizadas, juegan un papel otras fuentes que no están publicadas en las Gacetas o Boletines oficiales, la costumbre, la jurisprudencia y, de manera especial, los principios generales del derecho”.  Esandakoaren ondoren, argi ikusten da Zuzenbidearen eremua lege idatziarena baino zabalagoa dela. Legeak duen garrantziari izpirik ukatu gabe, aitortu beharra dago legeak bakarrik ezin dituela arazo guztiak konpondu: epaileak auziak ebazteko nahitaezko ditu, arau idatziez gain, ohiturak, usadio juridikoak eta printzipio orokorrak.  Denak ere beharrezkoak dira, baina, Kode zibilak agintzen duenez, ez maila berean. Lege-araurik ezean bakarrik aplikatu ahal izango da ohitura, eta ohiturarik ezean baino ez ditu erabili ahal izango epaileak printzipio orokorrak. Bestalde, iturriak zein diren eta elkarren arteko mailaketa nolakoa den irmoki finkatzeak ziurtasun juridikoa ematen dio herritarrari, eta epailearen arbitrariotasunetik babesten du.  Kode zibilaren 1. artikulua “Espainiako antolamendu juridikoaz” ari bada ere, egiazki, iturri horiek Zuzenbide pribatuarenak bakarrik dira, eta ez Zuzenbide publikoarenak, ohitura ez baita arau-iturri Zuzenbide publikoan.  Bestalde, Kode Zibilean jasotako iturri-sistemaz gain, Espainiako Konstituzioaren 149.1.8. artikuluak baimentzen duen heinean, Foru-zuzenbide zibil bakoitzak bere iturri-sistema propioa ezartzen du. Hala nola Aragoik (Legearen 1.2 eta 3. artikuluetan), Balear Uharteak (Legearen 1 eta 2 artikuluetan), Euskal Autonomia Erkidegoak (Legearen 1. eta 2. artikuluetan), Nafarroak (Konpilazioaren 2., 3. eta 4. artikuluetan), Galiziak (1., 2. eta 3. artikuluetan) eta Kataluniak (1. eta 2. artikuluetan). Denetan aipatzen dira legea, ohitura eta zuzenbidearen printzipio orokorrak, baina, zenbait legetan, Nafarroakoan kasu, ohiturak legearen gaineko indarra du. Hala ere, arau- gatazkak konpontzeko irizpideak ematea Estatuaren eskuduntza esklusiboa da, Espainiako Konstituzioaren 149.1.8. artikuluaren arabera. Horra hor, auzotasun zibilari buruzko araudia, alegia.  ****** 3. Legea ******  Ohitura eta printzipio orokorrak ez bezala (zeinak ez baitute zeresanik Zerga Zuzenbidean nahiz Zuzenbide Penalean), legea Zuzenbide osoaren iturri da. Legea zer den eta legearen gaineko beste hainbat gai garrantzitsu (legezkotasun- printzipioa, lege motak, legeak sortzeko prozedura, eta abar) Konstituzio Zuzenbidean aztertuko dira. Edonola ere, aipatu beharra dugu Zuzenbide Zibileko gaiak arautzen dituen legea izan daitekeela organikoa (nortasunaren oinarrizko eskubideak arautzen dituena, esate baterako) eta arrunta (familia, oinordetza, ondarea eta horrelako gaiak arautzen dituena). Kode zibila bera lege arrunta da (itzal handiko lege arrunta bada ere). Legetzat hartuko dira, hala nola, nazioarteko hitzarmenak eta arauak, Estatuak sinatzen dituen momentutik. Baita botere exekutiboak emandako arauak ere (Lege-Dekretuak, Legegintza-Dekretuak eta erregelamenduak).  ****** 4. Ohitura eta usadio juridikoak ****** ***** a) Kontzeptua *****  Pertsona multzo batek duen portaera da ohitura. Jarduera jakin bat, ezinbestekoa delakoan, behin eta berriro errepikatzeak sorrarazten du balio juridikodun ohitura. Ohitura jarduera juridiko kontzientearen errepikapenaren ondorioz sortzen da, beraz.  Ohiturak ez du zergatik idatzirik egon, eta, berez, ohitura idatzi gabekoa izaten da gehienetan; hala ere, badira ohitura jasotzen duten bilduma idatziak ere.    Kontuan izan idazteak besterik gabe ez diola ohiturari lege-indarra ematen.  Idatzita dagoen ohiturak ohitura izaten jarraituko du legegileak ohitura hori     lege bihurtzen ez duen bitartean. Ohitura-bildumak ez dira, berez, lege   idatziak, ohitura finkatu eta bermatzeko balio badute ere, eta baita haren                 existentziaren berri emateko balio badute ere. ***** b) Froga *****  Kode zibilaren 1.3 artikuluak agintzen du ohitura aplikatu ahal izateko aurretik frogatu egin behar dela. Epaileak, legea ezagutzeko obligazioa izanagatik ere (iura novit curia), ez du ohitura ezagutzeko obligaziorik. Hala ere, ohitura ezagutzen duen epaileari ez zaio frogatu behar. Galiziako Foru Zuzenbideko Legearen 2.1 artikuluak honi buruz hau dio:   “Os usos e costumes notorios non requirirán proba. Son notorios, ademais dos  usos e costumes compilados, os aplicados polo Tribunal Supremo, polo Tribunal     Superior de Xustiza de Galicia ou pola antiga Audiencia Territorial de                                    Galicia.”  Ohitura frogatzeko, frogabide arruntak erabili behar dira. Ohituraren existentzia, indarrean egotea eta aplikagarritasuna da interesatuak epailearen aurrean frogatu behar duena. ***** c) Balioa *****  Kode zibilaren 1.3 artikuluak dio:      “Ohiturak lege aplikagarririk izan ezean bakarrik eraenduko du, betiere  moralaren nahiz ordena publikoaren aurkakoa izan ez eta ohitura hori frogatuz                                     gero”.  Esan dugu ohitura bigarren mailako iturri besterik ez dela, lege idatzirik ezean aplikatzen dena. Izan ere, lege idatziaren balioa herriaren ordezkarien borondatetik badator, zaila da ukatzea herriak berak zuzenean sortzen dituen arauak ere lege-indarra izan behar dutela (LACRUZ). Europa kontinentaleko Zuzenbide erromanista guztietan, lege idatziaren ondorengo leku hori hartzen du ohiturak; Common Law sistema darabilten herrietan, aldiz, Erresuma Batuan batez ere, ohiturak garrantzi handiagoa du. Edonola ere, baita Zuzenbide erromatarraren tradiziotik datozen antolamendu juridikoetan ere, legeak berak ohiturara jotzen du zenbaitetan: Espainiako Kode zibilak, esate baterako, ohitura erabil dadila agintzen du 570., 571., 587., 591., 1.599., 1.578., 1.579., 1.580., 1.750. artikuluetan.  Espainian, Konpilazioak indarrean sartu arte, foru-lurralde bakoitzaren ohiturak bertako arau idatziaren ordezko ziren, Kode zibilaren arauen aurretik; eta, orobat, legearen kontrako ohiturak balioa zuen. Konpilazioak idatzitakoan, aldiz, Kodeketa Batzordearen iritziari jarraiki –eta Foru-lurraldeetako ordezkarien ustearen kontra-, Konpilaziotik kanpo gera zitezkeen ohiturak derogatutzat jo ziren. Gaur egun, Foru Lege autonomikoek berek erabakitzen dute iturri-sisteman ohiturak duen balioa. Nafarroako Zuzenbidean, esate baterako, iturri-sistemaren lehenengo lekua du ohiturak (2. Legea), eta, lege idatziaren kontrakoa izanagatik ere, ohitura aplikatuko da Nafarroan (3. Legea).  Edonola ere, egungo gizarteetan, oso kasu gutxitan gailentzen zaio ohitura legeari; ezaguna da lege idatziak arautzen duela Zuzenbide Pribatuko trafiko juridikoaren zatirik handiena. ***** d) Betebeharrak *****  Kode zibilaren 1.3 artikuluak dio ohiturak ezin duela moralaren, ez eta ordena publikoaren, kontrakoa izan.  Zuzenbide historikoan esaten zen ohiturak “arrazionala” izan behar duela: “debe ser con justa razón e non contra la ley de Dios, ni contra Derecho natural, ni            contra procomunal de toda la tierra del lugar do se face”  Ohiturak, beraz, ezin du Konstituzioan jasota dauden printzipio eta balioen kontrakoa izan, ez eta legearen kontrakoa ere (Nafarroan izan ezik). Dena den, ohiturazko jarduera zilegia edo morala den epaitzeak ahalmen handia ematen dio epaileari. ***** e) Elementuak *****  Edozein jarduerak balio loteslea izateko zer jazo behar den ez du inongo legek adierazten, ez Kodeak, ez eta Foru Legeek ere. Doktrinak, aspalditik, ohitura egon dadin bi betekizun daudela esan du: jardueraeta jarduera hori jarraitu beharrekoa delako ustea. Definizio horri datxekio Auzitegi Gorena 1962ko otsailaren 24ko epaian.  Jarduerari ohituraren elementu materialaesaten zaio. Jendaurreko jarduera (ezkutukoa ez dena) izan behar du, denboran zehar errepikatzen dena eta beti berdin egiten dena.  Jarduera hori izan daiteke talde txiki nahiz handiagoarena, tokikoa nahiz zabalagoa, betierekoa nahiz berriagoa. Ez da ohitura, ordea, administrazioaren organoek arauak interpretatzean nahiz erakunde-jardueretan duten portaera; ez eta kontratatzean partikularrek nahiz fede-emaileek dituzten usadioak ere (kontratuen estilo-klausulak, esate baterako). Ikus aurrerago ohitura juridiko eta usadioaren arteko bereizketa.  Bigarren elementuari espirituzkoa edo psikologikoa deritzo. Horren bitartez, hau adierazi nahi da: jarduera hori betetzen duen gizataldeak loteslea delako ustea duela. Horrek ematen dio, hain zuzen ere, balio arautzailea (opinio sui necessitatis). ***** f) Motak *****  Irizpide bi dira ohitura sailkatzeko erabilienak:  Legearekiko duten loturaren arabera,hiru eratakoak izan daitezke ohiturak.     1. Extra legemedopraeter legem ohitura, zeinak legerik gabeko hutsune       juridikoa betetzen duen. Ohitura mota hori da Kode zibilaren 1.3       artikuluak onartzen duena, ohituraren ordezko izaerari ongien egokitzen       zaiona baita.     1. Contra legem ohitura, aldiz, Nafarroako Foru Zuzenbideak bakarrik       onartzen du (2. eta 3. Legeek), gainerako antolamendu zibilek diote       legearen kontrako ohiturak ez duela balio juridikorik.     1. Secundum legemedopropter legem ohitura, arau idatzia modu jakin batean       interpretatzeko usadioa da. Ohitura mota hori Nafarroan dago onartuta,       baina ez du ematen onargarri denik gainerako Zuzenbide Zibiletan, ez eta       Kode zibilaren sisteman ere. Doktrinaren gehiengoaren arabera, gizatalde       jakin batek legea gisa batean ulertzeak ezin du epailea interpretazio       horretara behartu; izan ere, epaileak egin dezakeen beste interpretazio       horrekiko contra legemsuertatuko litzake interpretazio-ohitura.  Aplikazio-eremuaren araberatokiko edo eskualdeko ohitura eta ohitura orokorra bereizten dira. Azken hori dagokion antolamendu juridiko zibilaren lurralde osoan zehar aplikatzen dena litzateke; gehienetan, bere sorlekua gaindituz beste gune batzuetara zabaldu den ohitura izaten da.  Zer gertatzen da ohitura orokorra lurralde guztian berdin aplikatzen ez denean? Eskualde batek edo besteak ohitura hori betetzen ez duenean, alegia. Orokorra delako leku horietan ere aplikatu behar al da ohitura? Jatorrian, 1889ko Kode zibilak “tokiko ohitura” baino ez zuen aipatzen (6. artikulua), nahiz eta, doktrinaren ustetan, ohitura orokorra ere onartzen zuen, aplikatzen zen lekuetara mugatua bazen ere. Delako ohitura orokorra ezagutzen ez zuen eskualde edo tokian, beraz, ezin zen jarduera hori ezarri.  Gaur egun, berriz, Kode zibilaren Atariko Tituluaren 1974. urteko erreformaz geroztik, 1.3 artikuluak ez du ohitura kalifikatzen. Ez du esaten ohituraren aplikazio-eremuak nolakoa izan behar duen. Aldaketa horrek bi iritzi kontrajarri sortu ditu: batzuen ustez, ohitura ezin dakioke ezarri praktikatzen ez duen gizataldeari, izaeraz jarduera loteslea edo sinestea galdatzen baitu, eta pertsona multzo horrek ez du uste jarduera hori ezinbestean bete beharrekoa denik (ALBALADEJO). Beste batzuek diote artikuluaren aldaketari men egin behar zaiola: Kodeak ez du jada eskatzen ohitura tokikoa izaterik; hortaz, orokorra izanda, ez da eskatzen toki jakin batean praktikatzen dela frogatzea. Nahikoa da orobat betetzen dela frogatzea edonon aplikatu ahal izateko (LACRUZ). ***** g) Usadio juridikoak *****  Kode zibilaren 1.3 artikuluaren bigarren paragrafoak hau dio: “Usadio juridikoak borondate-aitorpenaren interpretazio hutsak ez badira, ohituratzat hartuko dira”.  Kode zibilaren 1974ko erreformaren ondorio den esaldi hori nahiko iluna da. Esan dezakegu “usadio juridikoa” ez dela kontzeptu berria: opinio iurisfalta zaion jarduera materiala da. Usadio juridikoak eragina du obligazioen eta kontratuen alorrean, zeinetan bi eratako usadioak agertzen baitira:     1. Usadio interpretatzailea: Kontratatzean maiz gertatzen da kontratuaren       klausula nahiz esapide lauso bati interpretazio jakin bat eman ohi izatea       plaza edo gune horretan. Alderdiek badakite hori, eta esandako       interpretazioaren arabera jarduten dute kontratua exekutatzean. Izan ere,       Kode zibilaren 1287 artikuluak, kontratuez ari dela, hau dio:      “Herriko usadio edo ohitura kontuan izango da kontratuen anbiguotasunak   interpretatzeko; kontratuotan ez badira aipatzen normalean ezarri ohi diren           klausulak, ohitura eta usadioarekin beteko dira hutsuneok”.  Aipatutako 1.3 artikuluaren arabera, kontratuzko borondate-adierazpenaren usadio interpretatzaile horiek ez dute ohiturak duen indarra, eta ez dira legearen ordez aplikatuko, lege-hutsunerik badago. Usadio interpretatzaileen zeregina kontratua interpretatzen laguntzea eta, behar denean, kontratua osatzea da, baina ez legearen ordez jardutea.     1. Usadio arautzailea: Kode zibilaren 1.3 artikuluak ohituratzat hartzen       ditu usadio arautzaileak. Negozioen praktikan sortu eta trafiko       juridikoan usu aplikatzen diren idatzi gabeko arauak dira. Kode zibilak,       hain zuzen ere, kontratuak arautzean hau dio: kontratuek hitzartutakoa       betetzera behartzen dutela, ez legeak ezartzen duenaren arabera bakarrik,       baita fede onak eta usadioak agintzen dutenaren arabera ere.  Usadio horiek, beraz, ohituraren indarra dute, eta kontratu-araudiaren sisteman ordezko iturri izango dira. Dena den, argitu beharra dago negozio-usadioek indar arautzailea dutela merkatarien artean, baina ez dituztela partikularrak behartzen, herritar soilei ezin baitzaie eskatu merkatarien arteko praktikak jakitea. ****** 5. Zuzenbidearen printzipio orokorrak ******  Printzipio orokorrak zer diren azaltzea ez da gauza samurra. Definizio bat baino gehiago eman daitezke, denak ere akastunak. Bat ematearren, esan daiteke Zuzenbidearen printzipio orokorrak gizartearen unean uneko oinarrizko balioak jasotzen dituzten idatzi gabeko arauak direla. Justizia, ekitatea, fede ona, eta horrelakoez ari garela kontu egin.  Zuzenbidea bera ulertzeko era nolakoa, halakoa izaten da ere printzipio orokorren definizioa.Arau positibo zaleentzat, esate baterako, printzipioak arau positiboetatik eratortzen diren zuzentarauak besterik ez dira.Iusnaturalistek, aitzitik, uste dute printzipio orokorrak Zuzenbide Naturalaren barruan daudela, eta zuzenbide positiboak haiek interpretatu eta jarraitu egin behar dituela. Azkenik, gaur egun zabalduen dagoen doktrinaren arabera, printzipioakbitarikoakdira: legeetatik zein ohituretatik eratortzen dira, eta baita gizartearen balio orokorretatik ere. Nafarroako Foru Zuzenbideko Bildumaren 4. Legeak, esate baterako, bigarren adiera horretan ulertzen ditu: “Printzipio orokorrak dira Zuzenbide Natural zein Historikoarenak, Nafarroako ordenamendu zibil osoa eratzen dutenak, eta bere xedapenetatik ondorioztatzen direnak”.  Kode zibilaren Atariko Tituluaren 1974ko erreforma aurretik DE CASTROk defendatu zuen printzipio orokorrak ez zirela Zuzenbidearen gainerako iturriak bezalakoak, hots, legea eta ohituraren gainetik zeudela. Haren iritziz legeria eta ohitura bera printzipioetan oinarritzen direnez, ezin dira hirugarren mailako iturri soiltzat hartu; gainerako iturrien barruan daude eta antolamendu juridikoainspiratzendute. Antolamendu juridiko positibo gehienek justiziazko edo ekitatezko printzipioak dituzte sorburu: arauak idatzi ziren garaian indarrean zeuden gizartearen balioak, alegia. Halaber, ohiturak ere gizatalde jakin baten jakineko sineste edo konbikzioei erantzuten die.  Zuzenbidearen iturri-sistemaren azken mailan jartzen ditu Kode zibilak printzipio orokorrak. Legerik eta ohiturarik ezean aplikatuko dira, beraz, beste erantzunik ez duten auzi juridikoak ebazteko. Dena den, Kodeak berak esaten du azken mailako iturri izate hori: “printzipio horiek antolamendu juridikoa eratzeko duten izaerari kalterik egin gabe” ulertu behar dela. (1.4 artikulua). Hortaz, printzipioek bitariko atazak betetzen dituzte Zuzenbide Zibilean.  Antolamendua eratzeko, mandatuaz gain, beste zeregin bat ezartzen die Kodeak printzipio orokorrei: legearen eta ohituraren ordezko iturri izatearena, alegia. Izan ere, auzitegiek beste iturri aplikagarririk ezean printzipio orokorretara jo behar dute auziak ebazteko, dakigunez, ezin baitituzte erabaki gabe utzi (Kode zibilaren 1.7 artikulua). Dena den, printzipio orokorrez asko pentsatu eta idatzi bada ere, praktikan epaitegiek oso gutxi erabiltzen dituztela esan beharra dago. Auzitegiek izaten dituzten arazoak ez dira usu auziak ebazteko lege eta ohitura falta izaten; askoz ere buruhauste gehiago ematen ditu legearen interpretazio posibleen artean bat aukeratu beharrak. Hori dela eta, gutxitan jo behar izaten dute epaileek printzipio orokorretara.  Zein dira, bada, antolamendu juridikoaren printzipio orokorrak? Berez, printzipio horiek gizartearen eguneroko jardunean baliatzen dira, eta ez daude zerrenda batean jasota. Edonola ere, ordenamenduaren lege nagusiek, Kodeek eta Konstituzioak, nagusiki, printzipio orokor ugari jasotzen dituzte idatziz beren arautegietan. 1974. urteko Kode zibilaren Atariko Tituluaren erreformaz geroztik, esate baterako, hainbat printzipio orokor jaso ditu 7. artikuluak, hala nola fede ona eta eskubideak gehiegikeriaz baliatzeko debekua. 1978ko Konstituzioak, halaber, printzipio bat baino gehiago aipatzen du artikuluetan: berdintasuna, askatasuna, duintasuna eta horrelakoak. Azkenik, esan beharra dago printzipio orokor gehienak positibatuak daudela, lege idatzietan jasota, alegia.  Printzipio orokor asko Konstituzioan jasota egoteak, printzipio horiek Konstituzioaren printzipioak besterik ez direla esatera bultzatu ditu autore batzuk. Egia esan, legegileak berak ideia positibozale hori sustatu izan du zenbaitetan, hala nola Botere Judizialaren Lege Organikoaren 5.1 artikuluan:  “Konstituzioa ordenamendu juridikoaren arau gorena da eta epaile nahi auzitegi guztiak lotzen ditu. Epaile nahiz auzitegiek legeak eta erregelamenduak Konstituzioaren printzipio eta manamenduen arabera interpretatu eta aplikatuko dituzte”.  Printzipio orokorren irismena Konstituzioaren mugetan amaiaraztea, ordea, murriztailea dela uste dute beste askok. Gizartearen balioak aldakorrak dira, bilakaera lineala ez bada ere eta gehienetan geldoa bada ere, eta ezinezkoa litzateke lege positibo batean kristalizaturik gorde nahi izatea. Doktrinaren gehiengoaren ustez (LACRUZ) printzipio orokorrak ez dira, beraz,numerus clausus. Epaileak printzipio orokor berriak ondoriozta ditzake gizartearen behar berriei (ideiek, teknologia berriek eta abarrek eragindakoei) erantzun ahal izateko.  Bestalde, printzipioek, legegileak aldarrikatutako arau idatzietan jasotzen diren unetik aurrera, lege-indarra hartzen dute, eta printzipio huts izateari utzi egiten diote. Une horretatik aurrera ez dute, beraz, iturri-sistemak egozten dien azken lekua beteko, lehenengoa baizik. Izan ere, Konstituzioan jasotako printzipioek, lege diren aldetik, lehentasuna dute printzipio orokor ez idatzien gainetik.  Azkenik, esan beharra dago idatzi gabeko printzipio orokorrek ez dutela formulazio jakinik. Legea eta ohitura ez bezala, printzipioak balioak dira, ez daude hitzetan eta jardueretan jasoak. Abstrakzio handiko kontzeptuak izanik, epaileak modu askotara formula ditzake. Epailearen lana izango da arau idatzietan nahiz ohitura edo gizartearen baitan dauden balio horiek identifikatu (analogia iurisbidez egiten da hori, 4. ikasgaian ikusiko dugunez) eta hitz egokietara ekartzea.   ****** 6. Jurisprudentzia ******  Jurisprudentzia hitzak esanahi bat baino gehiago du. Kontinenteko Europan justizia-epaitegien erabaki multzoa adierazten du batez ere. Epaileen ebazpen diren neurrian, “pretore-erabakiak” ere baderitze, pretoreak, garai bateko epaileak, hartutakoak direla adierazte aldera. Epai batek “jurisprudentzia sortu” duela esaten da, auzia orain arte ez bezalako beste modu batean ebazten duenean. Hedaduraz, “jurisprudentziak” jurisdikzio-funtzioa ere adierazten du. Hitz polisemikoa izanda, komeni da argitzea ikasgai honetan guk adiera teknikoan erabiliko dugula. Ikus dezagun, bada, “jurisprudentzia” terminoaren adiera teknikoa zein den. ***** a) Kontzeptua eta ezaugarriak *****  Kode zibilaren 1.6 artikuluak dio:    “Jurisprudentziak antolamendu juridikoa osatuko du, Auzitegi Gorenak legea,  ohitura eta zuzenbidearen printzipio orokorrak interpretatu nahiz aplikatzean               behin eta berriz ezartzen duen doktrinaren bidez.”  Jurisprudentziaren adiera teknikoa ulertzeko jakin beharra dago Auzitegi Gorenak, eta baita Justizia Auzitegi Nagusiek ere, gainerako epaileen erabakiak gainbegiratzeko eta errebisatzeko (“kasatzeko”, hausteko, alegia) indarra dutela. Kasazio-helegiteen helburua gai jakin baten gaineko irizpideak bateratzea da (“doktrina” esaten zaio horri), arau juridikoen interpretazio eta aplikazio egokia zaintzea, alegia. Azken instantziako Auzitegiak, beraz, arauen interpretatzaile gorenak dira. Horrek indar handia ematen die beren erabakiei, nahiz eta aurrerago azalduko dugunez, maila apalagoko Auzitegiek doktrina horri men egiteko obligaziorik ez daukaten (Konstituzioaren 117.1 artikulua eta Botere Judizialeko Lege Organikoaren 2. artikulua).  Jurisprudentziak hau eskatzen du: azken instantziako epaitegiek behin eta berriz auzi mota bat ildo beretik ebaztea. Kode zibilak aipatzen ez badu ere, ildo bereko bi ebazpen eskatu ohi dira, gutxienez, jurisprudentzia sortzeko. Gerta daiteke, hala ere, gorako Auzitegien erabaki bakar batek, sendo motibaturik badago eta eragile juridikoei irmoki zuzentzen bazaie, praktikan jurisprudentzia sortzea. Batzuetan, jurisprudentzia kontrajarria ere egoten da (bateraezinak diren bi epai edo gehiago egon daitezke une berean).  Jurisprudentzia jurisdikzio maila gorenek bakarrik sor dezakete: Espainian, Europako Justizia Auzitegiak, Giza Eskubideen Europako Auzitegiak, Konstituzio Auzitegiak, Auzitegi Gorenak eta Justizia Auzitegi Nagusiek.  Konstituzio Auzitegiari dagokionez, Konstituzio Zuzenbidean esandakoak hona ekarriz, bi motako erabakiak har ditzake: konstituzio-kontrako helegiteak, zeinak lege indarra baitute eta berez jurisprudentziatzat hartzen ez baitira; eta babes-helegiteko auziak, Konstituzioaren 14-30. artikuluetan jasotako eskubideak urratzea salatzeko balio dutenak. Azken erabaki horiek jurisprudentzia sortzen dute, Auzitegi Gorenaren erabakiek bezalaxe.  Giza Eskubideen Europako Auzitegiaren erabakiak zein balio duten aztertzeko, Konstituzioaren 10.2 artikuluari begiratu behar zaio, zeinak agintzen baitu Konstituzioak aintzatesten dituen eskubideen norainokoa zehazteko Giza Eskubideen Deklarazio Unibertsala kontuan izan behar dela. Horren arabera, Auzitegi horren erabakiak ez dira hertsiki jurisprudentzia kontsideratzen, baina Auzitegi Gorenak bereganatu ahal izango ditu eskubide horien gaineko jurisprudentzia sortzean.  Gainerako auzitegi eta epaitegiek emandako epaiek ez dute berez jurisprudentzia sortzen. Gehienez ere, joerak erakuts ditzakete.  Arlo zibilari dagokionez:  -Auzitegi Gorenaren Lehenengo Salak (gai zibilez arduratzen da) emandakoa bakarrik da, adiera teknikoan bederen, jurisprudentzia.  -Horrez gain, Foru Zuzenbide Zibilaren gainean, Justizia Auzitegi Nagusietako Sala Zibilek ere sorraraz dezakete jurisprudentzia (Euskal Herriko Foru Zuzenbide Zibilari buruzko legearen 2. artikuluak dio: “Epaigintzak osatuko du Bizkaiko Foru Zuzenbide Zibila, berori ulertu eta ezartzean Euskadiko Zuzentza Auzitegi Nagusiak ematen dituen irizpideei jarraituz”).  Jurisprudentzia epaiaren zati jakin bati bakarrik dagokio: ratio decidendiari, hain zuzen ere. Epaia osatzen duen hiru zatietatik (aurrekariak, zuzenbideko oinarriak eta erabakia), bigarrenean jasotzen da arauei eta haien interpretazioari buruzko doktrina. Agerikoa denez, auzia ebazteko balio izan duten argudio juridiko horiek bakarrik hel daitezke, beraz, jurisprudentzia izatera, eta ez saihetseko argudioak eta interpretazio osagarriak (obiter dicta deritzenak). Ikus, aurrekoa hobeto ulertzeko, AGE 1994-V-26.  Azkenik, aipatu beharra dago jurisprudentziaren beste eskakizun bat dela auziak antzekoak izatea (errealitatean ez baitago bi auzi berdin-berdinik) eta bietan ere arau juridiko berbera aplikatu behar izatea. ***** b) Balioa *****  Jurisprudentziaez da Zuzenbidearen iturri.Kode zibilaren 1.6 artikuluaren arabera, jurisprudentziaren zeregina ordenamendua osatzea da.  Jurisprudentzia beharrezkoa dela esaten da, zuzenbidearen iturriak interpretatzeko, aplikatzeko eta errealitatera egokitzeko. Auzitegi Gorenak berak dio:  “Jurisprudentziaren doktrina ez da, ez xedapen juridikoa, ez araua, baizik eta  funtzio judizialaren aplikazioan erabili ohi diren irizpideen finkapenean du  oinarri. Kode zibilaren 1.1 artikuluaren arabera, bete-betean ordenamenduaren    iturri ez izan arren, agerikoa da jurisprudentziak ordenamendua osatu eta     moldatu ere egiten duela, behin eta birritan emandako doktrina bidez”.  Jurisprudentziak, bestalde, legearen hutsuneak beteko ditu, printzipio orokorren interpretazioen bitartez. Zeregin horrek berebiziko garrantzia du gure gizartean, agerikoa denez. Dena den, legezkotasunaren printzipioaren arabera (Espainiako Konstituzioaren 9.3 artikulua),  -Legegileak bakarrik sor ditzake legeak. Potestas normandideritzana eta jurisdikzio-ahalmena ongi banatuta daude. Epailearen zeregina da iturri- sistemaren arabera epaitzea eta erabakia betearaztea; botereen banaketaren printzipioa dela eta, ezin du beste funtziorik bereganatu. Epaileak ez dauka potestas normandi.  -Bestalde, epaile eta auzitegiak Konstituzioaren eta ordenamendu juridikoaren mende daude (Botere Judizialaren Legearen 5.1 eta 6.1 artikuluak).  Europako sistema juridiko erromanistetan uste da jurisprudentzia beharrezkoa izanagatik, arriskutsua ere badela. Jurisprudentzia arriskutsua omen da. Lehenik eta behin, aurrekariaren araua aplikatzen ez den herrialdeetan (Espainia kasu), jurisprudentzia ez da egonkorra eta betirako izaten. Kontinenteko sistema juridikoetan, errezeloa sortzen dute epailearen erabakiek: beldur gara epaileek bere jurisprudentziaren bitartez ez ote duten legegilearen lana zapuztuko edo gutxituko, legearen interpretaziotik abiatuta bada ere, erabaki berriak hartuz eta balio loteslea emanez. Hori dela eta, sistema erromanistetan, Common Lawsisteman ez bezala, debekatu egiten zaie epaileei “erabaki lotesleak” hartzea (stare decisis), zeintzuen bitartez epaileak hau adierazten baitu: hemendik aurrera auzi mota jakin baten aurreko erantzuna zein izango den. Horren ordez, Espainiako Zuzenbideak aukera ematen dio epaileari auzi bakoitzean aurreko erabakiak aldatzeko; hortaz, epailea ez dago aurreko erabakietara loturik, eta askatasuna du jurisprudentzia nahi duenean (egoki deritzonean, alegia) aldatzeko. Aipatutako askatasun horren ondorioa, jakina, jurisprudentziaren egonkortasun eza da.  Bestalde, jurisprudentzia arriskutsua omen da, epaileen agintera eraman gaitzakeelako. Estatu Batuetan sortu zen esamolde horrek hau adierazten du: epaileak, zeina gure sisteman bederen herriak aukeratutako agintaria ez denak, erabaki oportunistez baliatuz gero agintariaren lekua har baitezake. Legea “interpretatzera” mugatu beharrean, arauak sor ditzake. Ikuspegi politikotik ondorio hori onartezina da; izan ere, epaileak ez du herria ordezkatzen, eta, gainera, ez du herriaren aurrean erantzuten, politikari hautetsiek erantzun behar duten bezala. Sistema demokratikoaren logikak berak eskatzen du ezein botere araugile duena horren erabileraren erantzule ere izatea. Azken batean, epaileen gobernua ikaragarria izan daiteke demokraziarentzat, legegilearen zeregina oztopatu eta ordeztu nahi izanez gero.  Arau-iturri ez izatearen garrantzia azpimarratu badugu ere, aipatu beharra dago epai batek hutsune juridiko bat betetzen duenean, nahiz ilun zegoen arau bat argitzeko balio duenean, eragin handia izaten duela eragile juridiko guztiengan, eta, praktikan, formalki horrela ez bada ere, benetako zuzenbide- iturri bihurtzen da. Berez, antolamendu juridikoaren hutsune asko eta asko (gizartearen eta teknologiaren bilakaerak sorrarazten dituzten arazo berriek eragindakoak, esate baterako) jurisprudentziak betetzen ditu. Adiera mugatu horretan esan daiteke praktikan, formalki ez bada ere, jurisprudentzia zuzenbidearen iturri dela.  Nahiz eta, formalki bederen, maila apalagoko auzitegiak eta epaileak lotu ez, jurisprudentziaren balioa handia da; izan ere, auzitegi horiek beste doktrina bat aplikatuz gero, kasazio-helegitea jartzeko bidea irekitzen da. Beste kontu bat da, noski, Auzitegi Gorenak zein Justizia Auzitegi Nagusiek beren jurisprudentzia aldatzeko aukera izatea (beheragoko epaitegien arrazoiei men eginez), baina hori, errealitatean, gutxitan gertatzen da.  ****** BIBLIOGRAFIA ******  -ALBALADEJO,M.: “ElTítuloPreeliminardelCódigoCivil”,AcademiaMatritensedelNotariado,I,Madrid,1977. -DECASTRO,F.:DerechoCivildeEspaña,Madrid,1984. -GARCIADEENTERRÍA,E.: “Principiodelegalidad.EstadomaterialdelDerechoyfacultadesinterpretativasyconstructivasdelaJurisprudenciaenlaConstitución”,RevistadeDerecehoConstitucional,1984/ 10. -KELSEN,H.:TeoríapuradelDerecho,1935. -LACRUZBERDEJO,J.L.: ElementosdeDerechoCivil,I,ParteGeneraldelDerechoCivil,Bartzelona,1988. 1Aipatu beharra dago, baina, “zuzenbide foral” edo “foru-zuzenbidea” esamoldea, edo termino juridiko-politikoa, XVIII. mendera arte ez zela erabili. Erabiltzen hasi zen Zuzenbide pribatuari erreferentzia egiteko, eta ez publikoari. Egun ere, bereizketa hori dago: zuzenbide autonomikoa (publikoa) eta foru-zuzenbidea (pribatua). 2 LORAFNA(Ley Orgánica de Reintegración y Amejoramiento del Régimen Foral de Navarra, 13/1982, abuztuak 10ekoa) da, ordea, Nafarroan autonomi estatutuaren funtzioa betetzen duen Lege Organikoa. Ez da, berez, estatutu bat baina funtzio bera betetzen duenez, Estatuan Nafarroa autonomi erkidego lez kontsideratua izan da. 3Puntu honetan aipatu beharra dago VALENTZIAren kasua, ordea. Kuriosoa da ikustea nola Espainiako Konstituzioak materia bakar batean diskriminatu egiten dituen autonomia erkidegoak: “Zuzenbide zibila”, edo, hobe esanda, “legegintza zibilari” dagokiona, hain zuzen ere. Konturatzen bagara, Espainiako Konstituzioak ‘foralismo’ argia hartzen du irizpide nagusitzat 149.1.8 artikuluan ageri den eskuduntza eskaintzean. Izan ere, eskuduntza hori “bide arina” erabili zuten erkidegoentzat zen, hasiera batean, haien estatutuetan eskuduntza hori aitortzen eta onartzen zutenentzat, alegia. Baina Aragoi eta Balear Uharteenkasuan, nahiz eta ez izan “bide arineko” autonomiak, eta haien estatutuetan 149.1.8ko eskuduntza bere gain ez hartu, Estatuak ez ditu hauen legeak aurkatu, historikoki foru-lurraldeak izan direlako. Valentziak ere mendetan izan zuen bere ordenamendu zibila eta, gainera, bere estatutuko 31.2 artikuluan 149.1.8ko eskuduntza bere egin du. Hala ere bere Errentamendu historikoei buruzko legea aurkatu egin zuen Estatuak, antza haren Foru- zuzenbidea bizirik ez zegoelako Konstituzioa aldarrikatzean, beste bien kasuetan gertatzen ez zena. Hala ere, aitortu behar izan du Estatuak, 121/1992 sententziaz geroztik, Espainiar Konstituzio Auzitegiak zehaztea 149.1.8ak aurreikusten duen Foru-zuzenbidea garatzeko eskuduntza ez dela bakarrik konpilazioa izan zuten lurraldeek dutena, baizik eta, Konstituzioa aldarrikatzen denean berezko_ohitura_pribatua bizirik dutenena ere. Eremu honetan, mugatua hala ere, kokatu da lege Valentziarra, izatez: bere ohituraren Konstituzio-garapenaren barne, alegia. 40 
