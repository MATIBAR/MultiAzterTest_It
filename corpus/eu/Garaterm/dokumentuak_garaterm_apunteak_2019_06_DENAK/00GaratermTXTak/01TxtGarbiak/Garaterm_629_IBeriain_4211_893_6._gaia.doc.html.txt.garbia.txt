                                  6._GAIA:_“PERTSONAREN_EGOERAK”   ***** I. SEXUA EDO GENEROA ***** **** 1.1. Emakumezko eta gizonezkoen arteko berdintasun juridikoa ****  Duela urte gutxi arte emakumezkoen jarduteko gaitasuna gizonezkoena baino murritzagoa izan da. Gizonek, ordea, ez dute inoiz beren jarduteko gaitasunean (dela sendian, dela bizitza publikoan) mozketarik ezagutu.  Kode Zibilaren lehenengo argitalpenak (1889 urtekoak) bizitzaren ikuskera guztiz maskulinoa zuen: alabek ezin zuten aitaren etxetik alde egin hogeita bost urte bete arte, ez bazen ezkondu edo moja sartzeko; ezkonduz gero, senarraren nazionalitatea eta bizilekua egokitzen zitzaien; senarraren baimenik gabe ezin zuten negozio juridikorik egin ez eta oinordetzarik onartu ere; umeen gaineko guraso-boterea aitak zuen; ezkontzako ondasun guztien administrazioa ere senarrarena zen...  Bigarren Errepublikaren Konstituzioak (1931) sexuen arteko berdintasuna aldarrikatu zuen: sexuak ezin zuen pribilegio-iturri izan (25. artikulua), emakumezkoek etxetik kanpo lan egiteko eta amatasuna babesteko neurriak hartu zituen (46. artikulua); ezkontideak berdinak ziren eskubide eta betebeharretan (43. artikulua); kargu publikoak gizonezkoek zein emakumezkoek bete zitzaketen, bakoitzaren gaitasun eta merituen arabera (40. artikulua). Aldaketa horri esker, lehen aldiz aurkeztu ziren emakumeak Epaitegietako Idazkari, Notario, Erregistratzaile, eta beste zenbait postutarako lehiaketa publikoetara.  Diktadurapeko araudiak lehengora itzuli zituen emakumeak. Horren adierazgarri da, adibidez, “Fuero de los Trabajadores” delakoa, zeinak debekatu egiten zien gauez lan egitea (II-1 paragrafoa).  Hirurogeigarren hamarraldiko gorakada ekonomikoak lan-indar gehiago eskatzen zuela eta horrela hasi ziren emakume asko etxetik kanpo lanean. Bestalde, Erregimena bera ireki egin zen zertxobait Europara eta emakumeen askapen- mugimenduak indartzen hasi ziren Espainiar estatuan. Faktore horien kariaz, emakumezkoei jarduteko gaitasun zabalagoa aitortzen zieten zenbait lege berri indarreratu zen (hala nola, Kode Zibilaren 1958ko apirilaren 24ko erreforma, emakumeei ezkontzako ondasun propioak administratzeko eskumena ematen ziena; 1961eko uztailaren 22ko Legea, emakumeen jarduera profesionalak baimentzen zituena, eta abar).  1978ko Espainiako Konstituzioaren 14. artikuluaren arabera, debekatuta dago inor baztertzea emakumezko edo gizonezko izate hutsagatik. Bestalde, 32.1 artikuluak dio emakumea eta gizona erabateko berdintasun juridikoan ezkontzen direla; eta 35.1 artikuluak xedatzen du lanpostuak emateko orduan debekatuta dagoela sexuagatik inor diskriminatzea.  Sexuagatiko bereizkeriak indar handia izan du familian eta horregatik, Espainiako Konstituzioaren 32.1 artikuluak garrantzia izan zuen familia- erakundeak demokratizatu eta berdintasunera erakartzeko orduan.  1981eko bi legek (11/1981 eta 30/1981) seme-alabatasuna, guraso-boterea eta ezkontzaren ondasun-erregimena errotik aldatu zituzten Konstituzioaren arau berrietara egokitzeko, baita dibortzioa onartu ere. 11/1990 Legeak berriz, Kodean bizirik zirauten zenbait arau diskriminatzaile deseman zituen. Hala ere, geratzen da oraindik iraganeko bazterketaren zenbait aztarna legeria zibilean. Abizenen erregimena aldatu duen 40/1999 Legeak, esate baterako, zera dio: jaiotakoari amaren nahiz aitaren abizena jar dakioke lehenik, baina horretarako guraso biek ados egon behar dute; akordiorik ezean, aitaren abizena izango da lehendabizikoa.  Ikusi dugunez, familia barruko bereizkeriaz gain, lan-munduko bazterketa ere debekatzen du 1978ko Espainiar Konstituzioak. Langileen Estatutuak garatu ditu diskriminazioaren kontrako neurri nagusiak; arazo garrantzitsuenetako bat amatasuna babesteko diskriminazio positibozko neurriak izan dira. Horrelako neurriak hartzeko aukera ematen dute Amsterdameko Hitzarmenak (141 artikulua) eta Europar Batasuneko Oinarrizko Eskubideen Kartaberriak. Horien itzalean indarreratu da, hain zuzen, 1999ko azaroaren 5eko 39/1999 Legea, langileen laneko eta etxeko bizitza bateratzea errazteari buruzkoa. Emakumeek ekintza publikoetan bete dezaketen rolari buruz, ikus 12.1.9 puntua, non aztertzen diren Irungo eta Hondarribiako Alardeei buruzko epaiak.  Aitzitik, emakumeek baztertuta jarraitzen dute nobleziaren tituluen oinordetzan. Espainiar Auzitegi Konstituzionalaren 126/1997 epaiak dio, Lege Salikoak ez duela Konstituzioa urratzen (beraz, sendian gizonezkorik badago, emakumezkoak, premua izanda ere, ezin du titulua jaso).  Bestalde, aipatu Giza Ugaltze Legeak (14/2006 Legea, maiatzaren 26koak) dio gurasoek ezingo dutela bere umeen sexua erabaki, sexuari lotutako gaixotasun larri bat ekiditeko ez bada. Arau horren arrazoia sexuagatiko diskriminazioa ekiditea da, izan ere, legegileak uste bide du, aukeran gurasoek nahiago izango dutela beren umea mutila izan dadin, neska baino.  **** 1.2. Transexualitatea **** *** a) Sarrera ***  Sexu-identitatea aldatzeak, dela gizonezko izatetik emakumezko izatera, dela alderantziz, auzi korapilotsuak planteatzen dizkio ordenamendu juridikoari, hala nola, alda dezakete pertsona hauek beren sexuaren marka eta izena? Ezkon al daitezke? Dagoeneko ezkondurik badaude, zer gertatzen da ezkontza horrekin? Eta seme-alabekin?  Ikus dezagun, jarraian, zein erantzun eman dien galdera horiei Europako legeriak eta, horren barruan, Espainiar estatuko ordenamenduak.  *** b) Nazioarteko araudia ***  Europako Parlamentuak transexualen diskriminazioa ekiditeko ebazpen ez-lotesle bat kaleratu zuen 1989ko irailaren 12an. Ebazpenak zenbait eskubide aitortzen dizkie transexualei baina ez die ezkontzeko eskubiderik ematen.  Ebazpena bera baino eraginkorragoa izan da Giza Eskubideen Europako Auzitegia, zeinak, jurisprudentzia berria sortu duen transexualitatearen gainean, Giza Eskubideak babesteko Europako Hitzarmenaren hiru artikulutan oinarrituz: 3. artikulua, torturak eta tratu apalesgarriak debekatzen dituena; 8. artilukulua, familiako bizitza eta bizitza pribatua babesten dituena; eta 12.a, gizonak eta emakumeak elkarrekin ezkontzeko eskubideari buruzkoa.  Jurisprudentzia horren arabera, transexualek eskubide osoa dute beren sexu- nortasun berria baliarazteko (Erregistro Zibileko sexu-marka aldarazteko, adibidez), baina, ezingo dute ezkondu; izan ere, Hitzarmenaren arabera, sexu biologiko desberdineko gizabanakoak bakarrik ezkon daitezke (ikus ariketen atalean jasotako epaiak).  *** d) Europako legeria konparatua ***  Europar Batasuneko zenbait herrialdek aspaldi arautu zuen transexualitatearen auzia. Hala nola, Suediak (1972ko apirilaren 21eko Legea), Alemaniak (1980ko irailaren 10eko Legea), Italiak (1982ko apirilaren 14ko, 164. Legea), Holandak (1985eko apirilaren 24ko Legea); eta Europar Batasunetik kanpo baita Turkiak ere (1988ko lege baten bitartez). Azter ditzagun banaka, laburki bada ere.  SUEDIA: Onartzen du herrialde honek sexu aldaketa dakarren ebakuntza, baina baldintza batzuekin. Ebakuntza administrazioak baimendu behar du eta soilik egingo zaie ukanbehar batzuk betetzen dituztenei: ezkongabea izatea, 18 urte baino gehiago edukitzea eta suediarra izatea, alegia.  ALEMANIA: Herrialde honek onartzen du ebakuntza, baina soilik egingo zaie 25 urte baino gehiago dituztenei baldin eta, hiru urtez, atzera bueltarik ez duen sexuz aldatzeko nahia erakutsi badute. Kasu honetan bi irtenbide eskaintzen zaizkie transexualei: a) Soluzio txikia deritzona, izen aldaketa soilik suposatzen duena, ebakuntzarik gabekoa. b) Soluzio handia izenekoa: ebakuntza. Ezkongabea, alemaniarra eta ugaltzeko gaitasunik ez izatea eskatzen duena. ITALIA: Auzitegiek onarpen judiziala eman beharko dute ebakuntzaren kasuan beste inolako ukanbeharrik gabe. Ezkondua badago transexuala prozesu bat hasten da ezkontz-loturarekin eta seme-alabekin zer gertatuko den erabakitzeko.  HOLANDA: Transexualen eskubideekin zabaltasun gehien erakusten duen herrialdea da. Ez du trabarik ez eta baldintzarik ipintzen ebakuntza gauzatzeko.  TURKIA: Onartu egiten dute ebakuntza, baita ezkonduak daudenei ere. Epai judizial baten bidez baimendu beharko da eta epai horrek, eskatzailea ezkondua badago, zuzenean ezkontzaren apurketa dakar eta guraso-botereari buruz erabakitzen du.  *** e) Espainiar estatuko araudia ***  Transexualitateari buruzko araudia aztertzeko, Espainiar estatuko ordenamenduaren egoera bi garai ezberdinetan banatu beharra dago, pertsonen sexu-aipamenaren errektifikazio erregistralari buruzko 3/2007 Legea, martxoaren 15koa, onartu baino lehenagokoa eta onartu eta gerokoa, lege honek baitakar estatuko ordenamenduaren aldaketa bortitza transexualitateari dagokionez:   1) Pertsonen sexu-aipamenaren errektifikazio erregistralari buruzko 3/2007 Legea onartu baino lehenagoko egoera:  Espainian ez dago transexualitatea berariaz arautzen duen legerik 2007 arte; hori dela eta epaileen esku geratu izan da gai horren eraentza juridikoa.  1983 urtean Zigor Kodea aldatu zen arte (Lege Organikoa 8/1983), sexuz aldatzeko ebakuntzak kartzela-zigorra zuten.  Sexu-aldaketari buruz, 2007ko Legeak eraentza juridikoa aldatu arte, bost epai eman izan ditu Espainiar Auzitegi Gorenak (1987ko uztailaren 2koa, 1988ko uztailaren 15ekoa, 1989ko martxoaren 3koa, 1991ko ekainaren 19koa eta 2002ko irailaren 6koa). Araudi berezirik ezean, Espainiar Konstituzioaren 10.1 artikulura jo izan du epai horietan Auzitegiak sexu-aldaketari efektu juridikoak aitortzeko: nortasunaren garapen librearen baitan dago norbere sexu- identitatearen ezarpena. Hortaz, zilegi da, EAGren aburuz, transexualek Erregistro Zibilean jasotako sexu-marka aldatzea. Hala ere, 2002ko irailaren 18ko epaiaren arabera, sexu-marka aldatu ahal izateko lortu nahi den sexuaren kanpo-ezaugarri nagusiak behar dira izan; beraz, ebakuntza egitea beharrezkoa da.  Aipatu 2002ko irailaren 6ko epaian, Ana María L.I.ren errekurtsoa aztertzen da, gizonezko izan nahi duen emakumearen kasua, zeinak bularrak erauzteko ebakuntza baino ez duen egin. Auzitegiak dio aldaketa hori ez dela aski, “gizon bihurtzeko” beste ezaugarri batzuk falta zaizkiola -zakila eta barrabilak, alegia- eta, ondorioz, ez dio Erregistro Zibileko sexu-marka eta izena aldatzeko aukerarik ematen.  Transexualen ezkontzari buruz, zer zioten, 2007ko Legea onartu baino lehen, epaileek? Duela gutxi arte, Erregistro Zibilean sexuaren inskripzioa aldatutako transexualak ezin ziren ezkondu: ez sexu biologiko bereko pertsonarekin eta ez beste inorekin. Izan ere, Erregistro Zibileko arduradunak atzera botatzen zituen beti eskariok. Azken urteotan, ordea, Erregistroen eta Notariotzaren Zuzendaritza Orokorrak (ENZO, aurrerantzean) onartu egin ditu lehenengo instantziako zenbait epailek emandako transexualen ezkontza-agiriak (ikus, ENZOren 2001eko urtarrilaren 8ko eta 31ko erabakiak, Melillako Erregistro Zibileko arduradunaren ezkontza-agiriak onartzen dituztenak). Ebazpenotan argudiatzen da ezen transexualari ezkontza galaraztea epaileek ezarritako gaitasun murrizketa larria dela, legezko oinarririk gabe egina eta Espainiar Konstituzioaren berdintasunaren eta diskriminazio ezaren arauak urratzen dituena. Hala ere, aipatu Espainiar Auzitegi Gorenaren 2002ko irailaren 18ko epaiak argi dio transexual batek bere sexu marka eta izena aldatzeko eta, ondorioz, ezkontzeko, ebakuntza osoa egin beharko duela.     2) Pertsonen sexu-aipamenaren errektifikazio erregistralari buruzko 3/2007 Legea onartu osteko egoera:  Jakina da, beraz, 2007ko Legea onartu arte, Espainiar estatuan derrigorrezkoa zela, Erregistro zibilean pertsona baten sexu-aipamena aldatu ahal izateko, pertsona horrek aldarrikatzen zuen sexuak dakartzan kanpo-ezaugarriak izatea, hots; ebakuntza osoa egitea. Egoera erabat aldatu da 2007ko Legea onartu denetik, ez baita jada ebakuntza hori galdatzen norbere sexu-aipamena Erregistroan aldatzeko ezta, beraz, ezkontzeko ere. Transexualek, orduan, duten sexu biologikoaren aipamena erregistrotik kendu eta sentitzen duten sexu- aipamenarekin ordezkatu dezakete. Hala dio Legearen 1. art: Toda persona de nacionalidad española, mayor de edad y con capacidad suficiente para ello, podrá solicitar la rectificación de la mención registral del sexo.Printzipioz, sexu-aipamena aldatzeak izenaren aldaketa ekarriko du, izena sexuarekin bat etor dadin, nahasmenik sortu gabe.  Errektifikazio hori eskatzailearen bizilekuko Erregistro Zibileko arduradunaren aurrean eskatu beharko da. Eskaerak arrakasta izan dezan, ordea, Legearen 4. artikuluan ezartzen diren ezaugarriak kontuan hartu beharko dira, nahitaez:     1. Eskatzaileak diagnostikatuta izatea genero disforia. Diagnostiko hori       medikuen txosten ofizialarekin egin beharko da. Txostenak argi adieraziko       du eskatzailearen sexu biologikoa eta sentitzen duena ezberdinak direla       eta disforia hori egonkorra eta iraunkorra dela. Dena den argitu beharra       dago transexuala izatea eta genero disforia pairatzea ez direla gauza       bera. Genero disforia transexuala izateak sorrarazten dituen zailtasunek       eragindako egoera emozional eta fisikoaren adierazle da, hots,       transexualek duten egonezinaren eta gaizki sentitzearen adierazle. Baina       transexual denek ez dute genero disforia, eta dutenek ere, ez dute berdin       bizitzen. Hori dela eta, zenbait autonomia erkidego hasi dira       transexualak babesteko disziplina-anitzeko legeak ateratzen (Nafarroa,       12/2009 Legea, azaroak 19koa, genero arrazoiengatik ez diskrimatzeko eta       transexualen eskubideak onartzekoa; aurki Euskal Autonomia Erkidegoak       aterako du martxan dagoen proiektua). Bertan ez dira transexualen       eskubideak genero disforia diagnostikoarekin baldintzatzen.    2. Eskatzaileak gutxienez bi urtez tratamendua jaso duela egiaztatzen duen       medikuen txosten ofiziala. Txosten hau ez da derrigorrezkoa izango       errektifikazioa baimentzeko, eskatzailearen adina edo osasun egoera       kontuan hartuta, ezin izan bada tratamendurik jarraitu. Orobat, aipatu       beharra dago, tratamenduak ez duela halabeharrez zirugiarik suposatu       behar. Zirugia aukerako tratamendua da eskatzailearentzat, eta eskaera ez       du inola ere baldintzatuko.     ***** II. EGOERA ZIBILA ***** **** 2.1. Definizioa ****  Egoera zibilaren kontzeptua, nahiz eta ordenamendu juridikoaren baitan toki ezberdinetan agertu, ez du artikulu batek ere bere definizioa eskaintzen. Autore gehienentzat, egoera zibila honako hau da: “Pertsonak, nolabaiteko egonkortasunarekin, bizi dituen egoerak dira egoera zibilak, zeintzuk jarduteko gaitasun ezberdin bat zehazten duten edo eskubide, ahalmen nahiz betebehar multzo baten iturri diren”. Deskribapen honen arabera, beraz, egoera zibila gizartearen baitan pertsonak duen egoera juridikoa da, zeinaren arabera moldatzen da, batzutan, bere jarduteko gaitasuna, eta, bestetan, eskubide, ahalmen edo eta betebehar zehatz batzuk esleitzen zaizkio. Beti ez da, ba, egoera zibila, jarduteko gaitasunaren neurriaren adierazle.  **** 2.2. Zeintzuk dira ****  Pertsonak izan ditzaken egoera zibilak hauek dira, egungo ordenamendu juridikoari begira honoko:(a) naziokotasuna, (b) auzotartasun zibila, (d) ezkontza eta egoera familiarrak, (e) adina, eta (f) gaitasun-gabetzea. Erregistro zibilean inskribatzen dira egoera hauek, baita beste batzuk ere. Horregatik garrantzitsua da bereiztea EZLaren 1.artikuluan ageri diren egoera guztiak ez direla egoera zibilak.  Ez dira egoera zibilak, beraz: (a) legezko ausentzia, (b) konkurtsatu-egoera, eta (d) karguak eta funtzioak betetzea (guraso-boterea, legezko ordezkapena, eta horrelakoak).  **** 2.3. Historian zehar izan duen esanahia ****  Egoera zibilaren jatorria zuzenbide erromatarrean dago. Erromako gizarteak hainbat kategoriatan bereizten zituen pertsonak beren status libertatis, status civitatiseta status familiaedirelakoen arabera. Garai hartan, jarduteko gaitasuna izateko, aldi berean, libre -ez esklabu-, hiritar -ez latinus edo peregrinus-, eta sui iuris-ez alieni iuris-izan behar zen.  Erdi Aroan, gizartea estamentuka antolatuta zegoen, baita. Pertsonaren arraza, erlijioa eta jaiotza (nobleziaren nahiz herri xumearen baitan) hartzen ziren kontuan bakoitzak zuen jarduteko gaitasuna arautzeko.  Antzinako Erregimena gainbeheran sartu zenean (Europan, Frantziar Iraultzaren garaian), printzipio liberal berri batek estamentuka antolaturiko gizartea kolokan jarri zuen: “legearen aurrean berdinak gara denak”. Printzipio hori, ordea, ez zen azkeneraino eraman; garaiko kodegintzak, berdintasun formal hartan oinarritua egonagatik ere, desberdintasun nabarmenak eragiten zituen gizonezko eta emakumezkoen artean, adin desberdineko pertsonen artean, ezkondu eta ezkongabeen artean, ume legitimo eta ez-legitimoen artean, eta abar; horiek guztiak pertsonen arteko desberdintasun naturalak omen zirelakoan.  **** 2.4. Egoera zibilak egungo zuzenbidean ****  Egun, egoera zibilaren erakundea eztabaidagai bihurtu da. Batzuen ustez, jarduteko gaitasunaren mailaketak, hots, pertsonak adinaren edo gaitasun naturalaren arabera jarduteko gaitasun maila desberdina izateak, eskatzen du egoera zibilaren kontzeptuak bizirik iraun dezan. Izan ere, kontzeptu horrek deskribatzen baitu hoberen zein jarduteko gaitasun dagokion egoera zibil bakoitzak izendatzen duen talde bakoitzari. Zentzu honetan badago eritzi linea argi bat, aldiz, egoera zibilak jarduteko gaitasunaren neurria islatzeko balio ez direla plazaratzen duena. Hau da, jarduteko gaitasuna adinak eta ez- gaitasunak neurtzen dutela, ez ezkontzak edo eta naziokotasunak, nahiz eta hauen eraentza juridikoak zenbait legezko debeku izan.  Beste askok, aldiz, ukatu egiten dute kontzeptu horren beharra: Konstituzio modernoek (Espainiar estatukoak kasu) lege-aurreko berdintasun materiala ezarriz geroztik, ez da beharrezkoa; are gehiago, pertsonen arteko desberdintasunean oinarritzen ziren iraganeko gizarteen antolamendu juridikoaren aztarna besterik ez ei da egoera zibilaren kontzeptua. Gaur egun, jarduteko gaitasunaren mailaketa ezin da izan gizartean betetzen den leku jakin baten ondorio; guztiok berdinak baikara legearen aurrean, eta gizaki guztioi aitortzen zaigu duintasun bera (Espainiako Konstituzioaren 10. eta 14. artikuluen arabera). Hortaz, jarduteko gaitasunak beste ikuspegi bat eskatzen du. Gaitasun-gabezia, esate baterako, ez litzateke egoera zibiltzat jo behar, nahiz eta pertsonaren jarduteko gaitasuna aldatu. Egungo ikuspuntutik gaitasunez gabetzearen arrazoia ez delako pertsonari negozioak egiteko ahalmena kentzea, baizik eta, pertsona horrek bere nortasuna egoki garatzeko behar duen babes juridiko egokia eskaintzea. Gure gizartean egoera zibilak ez du beraz, antzinako gizarteetako mailaketaren esanahirik; egun, egoera zibila zerbait bada, bakoitzak bere nortasuna egoki garatzeko behar dituen baliabideen eta laguntzen isla izan beharko da. Azken ildo honi jarraiki, egoera zibila al da dibortziatua egotea? Eta izatezko bikote baten kide izatea? Edo eta alarguna izatea?  **** 2.5. Egoera zibilaren eraentza juridikoaren ezaugarriak ****  Egoera zibila arautzen duen legediak badu berezitasun azpimarragarririk. Lehenik eta behin, egoera zibilari dagokion araudia pertsonala da; bestela esanda, egoera zibilari buruzko zein erregulazio aukeratu behar den, bakoitzaren lege pertsonalakerabakitzen du (hots, frantziarrei, Frantziako kode zibilak, Code civildelakoak agintzen duen araudia; alemaniarrei, berriz,Alemaniako kode zibilak arautzen duena, Bürgerliches Gesetzbuch deritzanak, eta abar). Hala dio Espainiar Kode Zibilaren 9.1 artikuluak.  Bestalde, egoera zibilaren berri emateko eta froga egiteko Erregistro zibila erabiltzen da (KZ 325 artikulua eta EZL 1. artikulua).  Egoera zibilaren araudia borondatearen autonomiatik kanpo geratzen da (KZ 6.2 eta 1.814 artikuluak); horrek esan nahi du norbanakoak ezin diola bere egoera zibilari uko egin ez eta hura eskualdatu (ez du esan nahi, ordea, egoera zibila aldaezina denik).  Erakunde juridiko horren gaineko akzioek prozedura bereziak eskatzen dituzte (Prozedura Zibileko Legea, 748 eta hurrengo artikuluak)  Azkenik, egoera zibilaren aurkako egintzak Zigor Kodeak zigortzen ditu (ZK 401 artikulua “Egoera zibilaren usurpazioa”). ***** III. ERREGISTRO ZIBILA ***** **** 3.1. Sarrera ****  Erregistro Zibila, gainerako erregistroak bezala (Jabegoarena, Merkataritzakoa, eta abar), gizartearentzat garrantzitsuak diren eta norbanakoari interesatzen zaizkion zenbait datu eta egoeren berri emateko dago. Publizitate tresna garrantzitsua da, beraz. Erakunde edo zerbitzu administratibo bat da Erregistro Zibila, pertsonen egoera zibila ukitzen duten egintzei edo eta egoera zibilarekin harremana dutenei publikotasuna emateaz arduratzen dena, zenbaitetan egintza horiek eratzen lagundu eta egoeraren legitimazio tituluak ematen dituena, alegia.  Gizarte-harremanetarako beharrezkoa izaten da subjektuen jarduteko gaitasunaren eta famili egoeraren berri izatea. Bereziki, kontratu garrantzitsu bat egin nahi denean, kontratatzailearen jarduteko gaitasuna edo eta bere gainean ezarriak egon daitezken lege debekuak nolakoak diren jakin nahi izaten da; horretarako Erregistro Zibilera jotzea da errazena, bertan azaltzen delako pertsonaren adina, egoera familiarra, naziokotasuna eta abar. Baita ezkontzeko orduan ere, izan ere, aurretik ezkonduta dagoenak ezin baitu bigarrenez ezteirik ospatu (Zigor Kodearen 471 artikuluak delitutzat hartzen du hori). Oro har, zuzenbideari interesatzen zaizkion egoera pertsonal guztiak jasotzen ditu Erregistro Zibilak, eta horien berri ematea du helburu.  Gizarte-harremanak segurtatzeaz gain, Erregistro Zibilak badu beste ziorik, izan ere, Estatuak, zeregin askotarako (hauteskunde-zentsua, estatistika- zerbitzuak, familia ugarien babesa, eta abar), hiritarren datu-base bat behar du.  Erregistroaren errealitate fisikoa deskribatzerakoan bi aukera ditugu: esan dezakegu Erregistroa liburu bat dela -edo liburu multzo bat, ikusiko dugunez-; edo eta esan genezake Erregistroa datu-base bat dela. Izan ere, 2001eko ekainaren 1eko Aginduaren ondorioz, Erregistro Zibila informatizatzen hasi baita.  **** 3.2. Erregistro Zibilaren historia ****  HUALDE SANCHEZ irakasleak hiru aro bereizten ditu Erregistro Zibilaren bilakaeran (Manual de Derecho Civil I,142 eta hurrengo orrialdeak).  (a) Aurreko mendearen bukaera aldera sortu zen Espainian Erregistro Zibila, ordu arte, jaiotzak, ezkontzak, heriotzak eta halakoak parrokiaren erregistro- liburuetan jasotzen ziren. 1869ko Konstituzioak aldarrikatutako kultu- askatasunaren ondorioetako bat izan zen 1870eko Erregistro Zibileko Legea, Erregistroa, Elizari kendu eta epaileen esku jarri zuena. Handik urte batzuetara, Kode Zibilak inongo aldaketarik gabe berretsi zuen Erregistro Zibileko Legearen indarra (Kode Zibilaren 332 artikulua).  (b) Kode Zibila indarreratu osteko urte nahasietan Erregistroari buruzko arau ugari onartu zen: hainbeste onartu ere, non erabat nahastu zen Erregistro Zibilaren erregimena. Azkenean, iluntasun hura argitzeko Lege berri bat egin behar izan zen: 1957ko ekainaren 8ko Erregistro Zibilaren Legea, oraindik indarrean dirauena. Eta, hurrengo urtean, Legea garatzen zuen Erregistro Zibilaren Erregelamendua, 1958ko azaroaren 14koa, onartu zen.  (d) Ordutik hona, Erregistro Zibilari lotutako errealitatea guztiz aldatu bada ere (Konstituzioaren eta Botere Judizialaren Lege Organikoaren ondorioz, batez ere), Legea ez da ukitu. Aldaketa gutxi batzuk besterik ez zaizkio egin -17/ 1977 Legea, ponteko izenari buruzkoa, esate baterako-; aitzitik, Erregistroa eguneratzeko behar ziren egokitzapen guztiak erregelamenduaren bitartez egin dira. 1986ko abuztuaren 29ko, 1917/1986 Errege Dekretuak, esate baterako, goitik behera aldatu zuen. Erregelamendua. Jokabide horren ondorioz erregelamendua legearen gainetik jarri da, legezkotasun printzipioa kolokan ipiniz. Legea aldatzea eta eguneratzea ezinbestekoa da beraz, askoren ustez.  Horretan dihardu, hain zuzen ere, Espainiako legegilea, Gobernuak aurkeztutako egitasmoa izapidetzen. Izatez, 2010eko uztailaren 23an Ministro Kontseiluak onartu egin zuen Erregistro Zibilari buruzko Lege Proiektu berria. Enmendakinak aurkezteko epea zabalik dago 2011ko Maiatzean, Proiektua Senatuan aurkeztu bada ere Diputatuen Kongresuko Justizia Batzordeak aldeko txostena eman ondoren.  **** 3.3. Zein gertakari jasotzen dira Erregistro Zibilean? ****  Erregistro Zibileko Legearen 1. artikuluak dio Erregistro Zibilean inskribitu behar direla pertsonen egoera zibilak eta legeak agintzen duen beste edozein egoera. Erregistroak, beraz, egoera zibil ez diren beste egoera batzuren berri ematen du ere. Izan ere, Legearentzat egoera zibilaren kontzeptua instrumentala da, benetan interesatzen dena beste zerbait da: hiritar bakoitzak bizitzan zehar (jaiotzen denetik hiltzen den arte) zein jarduteko gaitasun duen eta gizartean zein leku betetzen duen ziurtasunez jakitea. Azken finean, Erregistroaren funtzioa norbanakoen “biografia juridikoa”-ren lekukotasuna ematea da. Erregistro Zibileko Legearen 1. artikuluaren arabera, Erregistro Zibilean jasotzen dira, pertsona fisikoen: (a) jaiotza, (b) filiazioa edo seme- alabatasuna, (d) izen-abizenak, (e) emantzipazioa eta adin-habilitazioa, (f) gaitasun-gabetzea, porrot-egoera eta konkurtso-egoera, (g) absentzia- deklarazioa eta heriotza-deklarazioa, (h) nazionalitatea eta auzotasun zibila, (i) guraso-boterea, tutoretza eta legeak agintzen dituen beste ordezkapenak, (j) ezkontza, eta (k) heriotza.  Adina,egoera zibila izanda ere, ez da Erregistroan jasotzen, ez baita beharrezkoa: adin nagusitasuna eskuratzeko unea legeak finkatzen duenez (KE 12. art.), nahikoa da jaiotza egunari hemezortzi urte gehitzearekin.  Aipatu egoerak Erregistro Zibilera eramatea ez da borondate kontua, nahitaez Erregistroan jaso beharreko informazioa da; Erregistroaren Legeak agindu egiten baitu egoera horiek Erregistroan inskribi daitezen. Zer gertatzen da inskribitzen ez badira? Legeak zigorrik ezartzen ez badu ere, interesatuak badaki, Erregistroan ez dagoenaren froga egitea oso zaila gertatuko zaiola.  Erregistro Zibileko Legearen 1. artikuluak jasotzen dituen egoerez aparte, hiritarrek ezin dugu beste inolako gertakari edo egoerarik inskribiarazi; zerrenda numerus clausus baita. **** 3.4. Antolamendua ****  Puntu honetan aztertuko dugu Erregistro Zibila non kokatzen den Estatuko botere publikoen organigramaren barruan, zenbat Erregistro Zibil mota dauden eta zer jasotzen duen bakoitzak, nola banatzen den Erregistro bakoitzaren eskumena edo jurisdikzioa, eta nola antolatzen den barrutik. *** a) Non kokatzen da Erregistro Zibila administrazioaren organigraman ***  Espainiako Konstituzioaren 149.1.8 artikuluaren arabera, Erregistro Zibilaren antolamendua Estatuari dagokio eta ez Autonomi Erkidegoei.  Erregistroaren arduradunak epaileak badira ere (Botere Judizialaren Lege Organikoaren 2.2 artikulua), Erregistroa bera Estatuko Justizia Ministeritza barruko Erregistroen eta Notariotzaren Zuzendaritza Orokorraren (ENZOren) mende dago. Mendekotasun hori dela eta, Erregistro Zibileko arduradunak epaile izan arren ez dute gainontzeko epaileei aitortzen zaien independentzia judizialik. Ez dute funtzio judizialik betetzen, funtzio administratiboa baizik.  Hau da, hain zuzen ere, Espainiako Gobernuak 2010eko uztailaren 23an aurkeztutako –eta oraindik izapidetzen dagoen- proiektuak dakarren berrikuntzetariko bat. Jada ez dira izango epaileak Erregistroaren arduradunak, funtzionario publiko soilak baizik, funtzio administratiboa betetzen dutenak.  *** b) Erregistroen gobernua ***  Erregistro Zibilean milaka datu inskribitzen da eta hori egiterakoan hainbat erabaki hartu beharra dago: eskatutakoa inskribitu ala ez, non, nola, eta abar. Erregistroaren funtzionamenduak sortzen dituen arazoak konpontzeko dago aipatu Erregistro eta Notariotzaren Zuzendaritza Orokorra. Zein funtzio betetzen du ENZOk?  Funtzio arautzailea: Erregistro Zibilen jarduera bateratzeko eta arduradunen zalantzak argitzeko zirkularrak eta instrukzioak ematen ditu (Erregistro Zibileko Legearen 9 artikulua eta Erregelamenduaren 42. artikulua).  Funtzio exekutatzailea: Erregistro zibileko arauak betearazi behar ditu (Erregelamenduaren 41. artikulua). Horretarako disziplina neurriak har ditzake.  Funtzio ebatzailea: Arduradunen erabakien (hots, kalifikazio erregistral eta espedienteen) aurkako errekurtsoak ebaztea dagokio (Legearen 29 eta 97 artikuluak).  Funtzio ikuskatzailea: Erregistroak ikuskatzea edo inspekzionatzea (Erregistro Zibileko Legea, 13 artikulua).  Funtzio disziplinarioa: Zehapenak edo santzioak ezartzea: Legearen 14. artikuluak esaten duen moduan.  *** d) Erregistroaren atalak ***  Erregistroan jaso beharreko datuak antolatzeko lau liburutan banatzen da erregistroa, bakoitzak gertakari mota bana jasotzen duela.  Esan bezala, Erregistroak lau atal edo zati ditu:  1.-Jaiotzak eta Orokorra. Atal horretan jasotzen dira Kode Zibilaren 30. artikuluko betekizunak betetzen dituzten jaiotzak; horiek betetzen ez dituztenak berriz, abortuen “legajo”-an jasotzen dira.  Inskripzio bakoitzean aipatzen dira: jaiotzaren eguna, ordua eta lekua, jaioaren sexua eta izena (Erregistroko Legearen 40, 41 eta 54 artikuluek agintzen dutenez). Ama eta aita nor diren ere, bertan esaten da (ikus gurasotasuna ezartzeari buruzko azalpenak, Famili Zuzenbideari buruzko liburuan).  Erregistro Zibila datu-base bezala ulertuz gero, jaiotza-inskripzioa pertsona bakoitzaren “fitxategi nagusia” dela esan genezake, bertan agertzen baitira, jaiotzaz gain, pertsona bakoitzari buruzko gainerako inskripzioen erreferentziak (ezkontza, heriotza, tutoretza nahiz legezko ordezkaritzari buruzkoak) eta Erregistroko beste ataletara egokitzen ez diren gertakariak (hala nola, adopzioa, gaitasun-aldaketak, konkurtso eta porrot deklarazioak, ausentzia eta heriotza-deklarazioak, nazionalitate eta auzotasun-aldaketak eta guraso-boterearen gorabeherak).  Jaiotza liburuan gurasoen lanbidea aipatzen duen atala zuri utzi beharko da 1993ko abenduaren 10eko Aginduaren ondorioz.  2.-Ezkontzak. Izenak berak esaten du zein egoera zibil jasotzen den Erregistroaren atal honetan: ezkontzaren eguna, ordua eta lekua jaso behar dira, ezkontideen izen-abizenak eta ezkontza eskuesten duen pertsonaren izena (dela Erregistro Zibileko arduraduna, alkatea edo apaiza). Inskripzio horren alboan idazten dira ezkontzaren nulitatea, banatzea eta dibortzioa (EZL 76 artikulua).  3.-Heriotzak. Heriotzaren egunaren, orduaren eta lekuaren berri ematen du inskripzio horrek, baina ez heriotzaren kausena (1994ko ekainaren 6ko Agindua). Hilotza ehorzteko baimena inskripzioa egin eta hogeita lau ordutara ematen da (EZL 83 artikuluaren aginduz).  4.-Tutoretzak eta legezko Ordezkaritzak. Atal honetan inskribitzen dira tutoretza karguari (EZL 215 eta 218 artikuluak), desagertuaren defentsari (181 artikulua) eta ausentearen ordezkaritzari buruzko erabaki judizialak (184 artikulua). Horiez gain, bertan jaso behar dira: hildakoaren jaraunspenaren administratzaile-kargua (EZL 90 artikulua), eta baita beste edozein legezko administratzaile-kargu ere (albazea, sindikoa, kontu-hartzaile judiziala, eta abar).  Espainiako Gobernuak 2010eko uztailak 23an aurkeztutako Lege Proiektuan ATALAK DESAGERTZEN dira. Pertsona da Erregistro Zibilaren ardatza eta pertsona bakoitzeko historiala ireki egingo da, bertan berari dagozkion datu garrantzitsu guztiak gordetzeko. Ez da atalka bereiziko, orain arte bezala. Pertsona bakoitzak HIRITAR KODE bat izango du, NAN-arekin lotura izango duena, informatizatua, bere fitxaren adierazle.  *** e) Erregistro Zibil motak ***  Aurreko atalean Erregistroaren gaikako antolamendu modu bati begiratu diogu, lurralde-ikuspegi batetik begiratuta berriz, hona beste hiru Erregistro Zibil mota:  1.-UdalErregistroak (EZL 10 eta 11 artikuluak). Lehengo instantziako epailearen kargu daude eta udal bakoitzean bat egoten da. Hala ere, Lehenengo instantziako epaile bat baino gehiago dagoen udalerrietan, Erregistro bat baino gehiago egoten da; ez badituzte, behintzat, guztiak bateratu bakar baten (Bilbon edo Bartzelonan egin duten bezala). Epailerik ez dagoen herrietan berriz, bake- epailea izaten da Erregistroaren arduradun (Botere Judizialaren Lege Organikoaren 100. artikulua). Udal Erregistroetan jasotzen dira Espainiar estatuan gertatzen diren espainiarren zein atzerritarren egoera zibilaren eskuratzeak, aldaketak eta galerak.  2.-Erregistrokontsularra. Espainiar estatuak atzerrian dituen kontsulatuetan egoten dira, izenak berak aditzera ematen duenez, eta Kontsula izaten da horien arduradun (Erregistro Zibileko Legearen 10 eta 12 artikuluak). Erregistro kontsularrean jasotzen dira atzerrian dauden bitartean espainiarrei jazotako egoera zibilaren aldaketak. Erregistro horretan egiten diren inskripzio guztien kopia bidaltzen da Espainiako Erregistro Zentralera.  3.-Erregistro Zentrala. Erregistroak Estatuko konpetentzia edo eskuduntzapean daudela eta, Erregistro Zentrala, Madrilen dago lekutua. Haren funtzioa da Erregistro kontsularretatik heltzen zaien informazioa jasotzea (Erregistro Zibileko Legearen 18 artikulua) eta horretaz gain, Ezkontza Sekretuen Erregistroaz arduratzen dira.  Espainiako Gobernuak 2010eko uztailak 23an aurkeztutako Lege Proiektuan Erregistro Zibilaren esparru honek ere aldaketa sakona jasotzen du. Gobernuak Erregistro Zibil bakarra diseinatu du Estatu osoarentzat, informatizatua eta sarrera elektronikoaz hornitua. Datu base bakarra izango da, Justizia Ministerioak kudeatuko duena. Jada ez dira egongo Estatu osoan banatuta milaka bulego milaka liburuz beteak. Erregistro bakarra, informatizatua eta edozein tokitatik kontsultatu daitekeena. ERREGISTRO ZIBIL ELEKTRONIKOA izango da. Erregistroaren antolaketa HIRU BULEGO moten bitartez gauzatuko da: BULEGO ZENTRALA, BULEGO OROKORRAK eta BULEGO KONTSULARRAK. Bulego zentralak ENZOk ematen dituen ebazpenekin erlazionatutako inskripzioak burutuko ditu eta nazioarteko elkarlanaz arduratuko da Erregistro Zibilaren eremuan. Bulego orokorrak autonomia erkidegoetan egongo dira, bakoitzean bat. Erregistro zibilaren ohiko funtzioak beteko dituzte bulego hauek.     *** f) Erregistroak hartzen duen eremua ***  Ikusi dugu Erregistroan egoera zibilak eta antzeko egoerak jasotzen direla, baina, zein gertakari jaso behar dira Erregistroan, espainiarrenak bakarrik? Bitariko irizpidea erabiltzen du hemen Erregistro Zibilaren Legeak:  Batetik, espainiarrek eskuratzen dituzten edo aldatzen dituzten egoera zibilak jaso behar dira, Espainian nahiz atzerrian gertatu badira ere.  Bestetik, Espainiar estatuko lurraldean gertatzen diren egoera zibilaren aldaketa guztiak, espainiarrenak nahiz atzerritarrenak.  Hain zuzen ere, Espainiako Gobernuak 2010eko uztailak 23an aurkeztutako Lege proiektuak lurraldetasun printzipioa utzi egiten du, pertsona ardatz bakartzat hartuz. Ez dira Espainiar Estatuan gertatzen diren egoera zibilaren aldaketa guztiak jasoko, Espainiar naziokotasuna dutenen fitxategi pertsonala bakarrik izango da Erregistro elektroniko berriaren objektu. Espainiarrak izango ditu informazioaren oinarri gisa, ez atzerritarrak. *** g) Erregistro Zibil bakoitzaren eskuduntza-eremua ***  Esan dugu udalerri bakoitzean Erregistro bana dagoela, bertan jazotako gertakarien berri ematen duena. Non inskribitzen dira honoko gertakariok?  1.-Jaiotzak, gertatutako udalerriaren Udal Erregistroan inskribitzen dira; eta, Espainiar estatutik kanpokoak berriz, Erregistro Kontsularrean (EZL 16. artikulua). Hala ere, jaiotza gehienak udalerri handietako ospitaleetan gertatzen direnez, Erregistro Zibileko Legearen 16.2 artikuluak aukera ematen du jaiotza-inskripzioa gurasoen herriko Udal Erregistroan egiteko nahiz eta umea beste leku batean jaio izan.  2.-Ezkontzak egiten diren lekuko Erregistroan inskribitu behar dira (Legearen 16.1 artikuluaren arabera).  3.-Heriotzak ere, gertatutako lekuaren Erregistroan jasotzen dira. Istripuaren ondorioz gertatu bada heriotza, istripuaren lekuko Erregistroa izango da eskudun (Legearen 16.4 artikulua).  4.-Atzerrian gertatutako jaiotzak, heriotzak eta ezkontzak, Erregistro Kontsularrean inskribitzen dira. Interesatuak, ordea, eska dezake Erregistro Kontsularrean egindako inskripzioak etxeko erregistrora bidal ditzaten (Legearen 20. artikuluak eskaintzen dio aukera hori).  5.-Tutoretzak eta ausentzia-deklarazioak ordeztuaren bizilekuko Erregistroan jaso behar dira (Legearen 89 artikulua).  6.-Edozein arrazoi dela eta, egoera berria jasotzeko erregistro eskuduna zein den jakiterik ez dagoenean, Erregistro Zentralera jo behar da inskripzioa egiteko (Erregistro Legearen 18 artikuluak agintzen du hori).  Atzerago esan bezala, atal honetan jorratutako eskuduntza-eremuaren banaketa ere desagertu egiten da. Erregistro elektroniko bakarra egongo da eta honek jasoko ditu Espainiar naziokotasuna duten pertsonei dagozkien datuak. Pertsonari lotutakoak eta fitxategi independienteetan. Ez da lurraldetasun printzipioa erabiliko Erregistroaren edukia antolatzeko. Hala ere, nolabait, datuak atal hauei jarraiki inskribatuko dira: JAIOTZA, EZKONTZA, HERIOTZA, ETA BESTE DATU BATZUK.  **** 3.5. Idazpenak ****  Labur bada ere, erregistroaren alderdi formalari erreparatu behar diogu orain. Alegia, inskripzioak nola egin behar diren, eta zein efikazia edo eraginkortasun duen bakoitzak jakin behar dugu. *** a) Zer dira? ***  Erregistroko arduradunak idatziz jaso beharreko gertakari eta egintzak dira idazpenak edo asientoak. Egoera zibil bakoitza eta Erregistroan jaso beharreko bestelako egoera bakoitza idazpen baten bitartez adierazi beharko da, beraz.  Idazpenak edo asientoak, inskribagarri diren egintza eta egitateen egiaztapen idatziak dira, Erregistro Zibileko Liburu egokietan egiten direnak. Tarte edo folio zuririk gabe idazten dira eta soilik onartzen dira erreglamenduak baimendutako laburdura eta zenbakiz idaztea.  *** b) Motak ***  Egoera zibilak eta harekin lotutako gertakariak jasotzeko bost idazpen mota daude. Erregistroaren arduradunak jakin behar du zein idazpen dagokion gertaera bakoitzari:  1.-Inskripzioa.Idazpen garrantzitsuena da inskripzioa. Izan daiteke nagusia eta orri-bazterrekoa. Inskripzio nagusienbitartez jasotzen dira jaiotza, ezkontza, tutoretza eta heriotza; eta Erregistroko folioa irekitzen dute (orri-buruan edo hasieran jartzen direlako). Gainontzeko inskripzio guztiak inskripzio nagusiaren alboan edo bazterrean egin behar dira, eta horregatik deritze orri- bazterrekoinskripzioak.  2.-Idatz-oharra edo anotazioa.Idatz-oharren bitartez jasotzen dira Erregistro Zibileko Legearen 38 eta 96 artikuluek eta Erregelamenduaren 154 eta 340 artikuluek aipatzen dituzten gertakari eta egoerak, hala nola, demanda judiziala aurkeztu delako berri ematen duen oharra. Zertarako balio du Erregistroan ohar hori jasotzeak? Oharrek jasotakoaren berri ematen dute, baina ez dute horren froga gisa balio. Demagun, hurrengo ikasgai batean aztertuko dugun desgaitze-eskaria: familiako norbait desgaitzeko eskaria egiten badiogu epaileari eta, ondoren, demanda aurkeztu izana Erregistroan jasoarazten badugu, gerora, inork ezingo du esan ez zekienik pertsona horren gaitasuna zalantzan zegoenik: harekin egindako negozio bat deusezteko eskatzen denean, esate baterako.  3.-Orri-bazterreko oharra. Erregistroaren arduradunak ofizioz egiten dituen oharrak dira; inskripzio batetik bestera egiten diren igorpenak izaten dira normalean.  4.-Inskripzioa ezereztea edo kantzelazioa.Okerra den inskripzio bat ezerezteko balio dute idazpen horiek, izenak berak adierazten duen legez.  5.-Indikazioa edo aipamena.Idazpen mota honen funtzioa da, interesatuaren eskariz, Erregistroan toki berezirik ez duen gertakari bat jasotzea. Indikazio bidez jaso ohi dira, esaterako, ezkontzaren ondasun-erregimen aldaketak (horretarako aukera ematen baitu Erregistroaren Legeko 77 artikuluak).  Espainiako Gobernuak aurkeztutako Lege Proiektuak idazpenak elektronikoak izango direla argi uzten du.  *** d) Funtzioa ***  Gogoratu, Erregistro Zibilak hiru funtzio betetzen dituela: (a) egoera zibilei buruzko informazioa ematen du; (b) egoera horien froga egiten du; esate baterako, unibertsitatean matrikulatu behar duzunean, matrikula-tasen beherapena eskatzeko familia ugariko umea zarela frogatu behar baduzu, ez diozu Fakultateko idazkariari familia osoa “erakutsi” behar, nahikoa da Erregistro Zibileko ziurtagiria aurkeztea; (d) kasu bakan batzuetan, egoera zibilak sortzeko edo aldatzeko beharrezkoa izaten da egoera berria erregistroan inskribitzea -nazionalitatearen aldaketa, adibidez-.  Erregistro Zibileko Legearen 2. artikuluak dio Erregistro Zibilean jasota dauden egitateak frogatutzat hartu behar direla. Hortaz, inskripziorik ezean eta idazpena ziurtatzerik ez dagoenean bakarrik onartzen dira Erregistroa bera ez den beste frogabide batzuk.  Argi dago, beraz, Erregistro Zibileko inskripzioek froga-balioa dutela, egia ofizialtzat hartu behar direla; ez ordea beste idazpenak, hala nola, indikazioak eta idatz-oharrak, zeinak balio informatibo hutsa baitute.  Zer gertatzen da Erregistroan jasota egon beharko lukeen baina bertan agertzen ez den egitate bat frogatu nahi denean? Kasu horretan, eta baita Erregistroan jasota dagoen zerbait okerra dela uste dugunean ere, Erregistroa osatzeko edo zuzentzeko eskatu behar da lehendabizi; baina, erregistroa zuzendu edo osatu bitartean, egitate hura frogatzeko egokiak diren beste frogabideak onartuko dira.  Erregistrotik kanpoko gertakari batez ari garenez, Erregistroan jaso gabeko egoera horrek eraginik badu fede oneko interesatuengan? Demagun, esate baterako, pertsona bat ezkonduta dagoela, baina ezkontza hori, zerbaitegatik, ez dela Erregistroan jaso. Pertsona hori berriz ezkontzen bada, bere bigarren ezkontideak ez du modurik -besteak egia esaten ez dion bitartean- bikotea dagoeneko ezkonduta dagoela jakiteko. Hortaz, bigarren ezkontza nulua izango bada ere, fede oneko ezkontideari ezkontza ustekoaren onurak aitortzen zaizkio (ikus Famili Zuzenbidearen atala). Ezkontzaz gain, gauza bera gertatzen da inskribitu gabeko emantzipazioarekin, tutoretzarekin eta kuradoretzarekin: fede oneko hirugarrenak ez dituzte kaltetuko.  Froga-balioaz gain, zenbait inskripziok badu beste balio gehigarri bat. Izan ere, egoera zibil batzuk eskuratzeko: aukerazko naziokotasuna, Kode Zibilaren 20 artikuluaren arabera, eta izen-abizenen aldaketa, Erregistro Zibileko Legearen 65 artikuluaren arabera. Egoera horiek Erregistroan inskribi daitezen galdatzen baitu legeak (inskribitu arte, beraz, ez dira eskuratzen).  *** d) Zuzenketak ***  Erregistroan ezer idatzi aurretik, arduradunak informazio guztiak kontu handiz egiaztatzen baditu ere (hori da, hain zuzen, hurrengo puntuan aztertuko dugun prozedura erregistralaren zeregin nagusia: egiaztapena) noiz edo behin gerta daiteke, erregistroan jasotakoa oker egotea. Erregistroko idazpen okerrak zuzentzeko, okerra nolakoa den ikusi behar da lehenik. Begi-bistakoak eta nabarmenak diren okerrak zuzentzeko (izena edo beste idazpen bat gaizki kopiatu badu arduradunak, esate baterako), nahikoa izaten da erregistro barruko prozedura erabiltzea, gobernu-espedienteadelakoa. Ikus prozedura mota horri buruz, Erregistro Zibileko Legearen 93 eta 94 artikuluak.  Baina, okerra ez bada forma hutsezkoa, aipatu Legearen 92 artikuluak dio hura zuzentzeko epailearengana jo behar dela. Izan ere, egoera zibila bera egoten baita jokoan kasu horietan. Hori gertatzen da, adibidez, transexualek Erregistroko sexu eta izen marka aldatzeko eskaria egiten dutenean. ENZOk esana du, horretarako ez dela nahikoa gobernu-espedientearekin, baizik eta prozedura judizial batetara jo behar dela.  Aurrerago, izen eta abizenen aldaketaz aritzen garenean (10.11.5 puntua) berriz ere aipatuko ditugu prozedura mota horiek.  **** 3.6.-Erregistro-prozedura **** **** Printzipioz, inskripzioak interesatuen eskariz burutzen ditu Erregistro Zibileko arduradunak, nahiz eta kasu batzuetanofiziozegiten dituen honek, titulu nahiko dituenean (EZR 94.1 artikulua). ****  Interesatuen artean ere bereizketa argi bat egin leike:  1-Inskripzioa_egiteko_baimenduak: Deklarapen edo adierazpen bat egiten duena eta titulu nahikoa aurkezten duena baimendua dago egoera bat inskribatzeko.  2.-Inskripzioa_egitera_behartuak: Autoritateak, funtzionarioak, Ministeritza Fiskala eta inskripzioa dagokionari edo bere oinordekoei buruz ari gara. Legeak berak zehazten ditu, kasu batzutan, inskripzioa egitera behartuak nortzuk dauden.  Behin eskaera luzatua dagoenean, baimenduak edo behartuak egina, Erregistro Zibileko arduradunari aurkezten zaio eta honek ematen zaizkion agiriak nahikoak diren ebatzi behar du. Lan honi KALIFIKAZIO ERREGISTRALA deitzen zaio, enkargatuak egiten duenari, hain zuzen ere. Dokumentuak aztertu eta kalifikatu egiten ditu, nahikoak diren ala ez erabakiz (EZL 27. artikulua).  Kalifikazio horretatik bi emaitza atera daitezke: onartzen du arduradunak inskripzioa egiteko eskaera ala ez du onartzen. Ezeztatzen badu eskaera, ebazpen baten bidez arrazoitu beharko du bere erabakia, akatsak non dauden argi azalduz. Ebazpen honen kontra elegite bat tarteratu dezake eskatzaileak, ENZOk ebatzi beharko duelarik. Tarteratzeko epea 30 egun naturaletakoa izango da, ebazpena jakinarazten denetik. Elegitea ez bada onartzen beti geratzen da irekia bide judiziala, hala ere.  **** 3.7. Erregistro-publizitatea ****  Erregistro Zibilaren funtzioa da bertan jasotako egitateei buruzko albistea ematea. Baina, Erregistroan jasotako guztia publikoa da edonorentzat?  *** a) Eremua eta mugak ***  Erregistro Zibilaren Legeak dio Erregistroa publikoa dela bertan jasotakoari buruzko interesa duen edonorentzat (6.2 artikulua). Erregelamenduak bere aldetik esaten du interes horren aldeko presuntzioa duela ziurtagiria eskatzen duen guztiak (17 artikulua).  Publizitatea modu zabal horretan ulertzeak, ordea, norberaren intimitatea urra dezake zenbaitetan. Hori dela eta, ENZOk agintzen du norberarena ez den egoera zibil bati buruzko ziurtagiria eskatu ahal izateko, egoera hori frogatzeko beharra demostratu behar dela (ENZOren 1988ko maiatzaren 25eko Instrukzioa).   ENZOk ezarritako murrizketa horretaz gain, bada Erregistroaren araudiak berak publizitateari jartzen dizkion zenbait muga. Interesatuez aparte beste edonork datu horiek ezagutu nahi baditu epaileari eskatu beharko dio baimena (Erregelamenduaren 23 artikuluaren arabera):  (a) Ezkontza sekretuari buruzko inskripzioa (Legearen 78 artikulua).  (b) Adopziozko seme-alabatasuna.  Adoptatuak adin nagusikoa izan arte itxaron beharko du inskripzio hori ikusteko. Epailearen baimena beharko du gainera.  (d) Ezkontza osteko jaiotza eta baita ezkontza aurrekoa ere, umea ezkontza egin zenetik 180 egun igaro baino lehen jaio bada.  Galde dezakegu oraindik ere beharrezkoa ote den murrizketa hori. Izan ere, Espainian ume asko jaiotzen da ezkontzatik kanpo eta ez du ematen egun horrek kaltea erakar diezaiekeenik interesatuei.  (e) Sexu-aldaketa.  (f) Ezkontzaren banantze eta dibortzioaren arrazoiak.  *** b) Publizitate-moduak ***  Badira hiru modu Erregistroak jasotzen duen informazioaz baliatzeko: (a) Liburuak zuzenean kontsultatuz, (b) arduradunak egindako ziurtagirien bitartez, eta (d) ohar informatibo hutsez.  Hain ezaguna den Familia Liburua Erregistroaren ziurtagiri mota bat da, zeinetan agertzen den Erregistroak pertsona bakoitzaren familiari buruzko orrialdean jasotzen duena.  Espainiako Gobernuak 2010eko uztailak 23an aurkeztutako Lege Proiektuak bi publizitate formatu aurreikusten ditu: ZIURTAGIRI ELEKTRONIKOA eta ADMINISTRAZIOAREN esku hartzea, bere funtzio publikoari jarraiki, informazio orokorrean.               166 
