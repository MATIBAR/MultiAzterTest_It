                                         7._GAIA:_“ADINA”   ***** 1. ADINAREN ESANAHI JURIDIKOA *****  Zergatik interesatzen zaio pertsonen adina ordenamendu juridikoari? Adina datu garrantzitsua da zuzenbidearentzat, zeren pertsonaren heldutasun mailak, ulertzeko eta jarduteko gaitasuna dakartenak, ez baitira adin guztietan berdinak. Ondorioz, adinak zerikusi zuzena izango du pertsonaren jarduteko gaitasun juridikoa finkatzerakoan.  Edonola ere, jarduteko gaitasunaz aritu garenean ikusi dugu ordenamendu juridikoak pertsonaren jarduteko gaitasuna neurtzeko adinaz gain beste elementu bat ere hartzen zuela kontuan: pertsonaren gaitasun naturala (ikus 1.4 puntua). Beraz, pertsona baten jarduteko gaitasuna bi elementu hoiek definituko dute; duen adina eta ez-gaia den ala ez. Gogoratu, bi hoiek ordenamenduak sortzen dituen ERIZPIDE OBJEKTIBOAK direla pertsona bat jarduteko gaia den ala ez erabakitzeko, trafikoan beharrezkoa den ziurtasun juridikoa mantenduz. Lehenengoaren azterketari ekingo diogu gai honetan, gaitasun naturalari hurrengo gaian ekingo diogularik.  Horrela ba, ordenamenduak adin jakin bat ezartzen du jarduteko gaitasun osoa eskuratzeko (trafiko juridikoaren ziurtasuna legoke irizpide horren atzean), eta, bestetik, ikusiko dugunez, adin horretara iristen ez denari jarduteko gaitasun mugatu bat aitortzen dio, pertsona horrek duen berezko ulermen eta heldutasun mailaren araberakoa. Adin txikien berezko gaitasuna kontuan hartzeko arrazoia da, beren duintasuna eta askatasun pertsonal ahalik eta zabalena bermatzea.  Adinaren arabera hiru jarduteko gaitasun maila bereiz daitezke: adin- nagusitasuna, adin-txikitasuna eta emantzipazioa, Zuzenbide erromatarretik datorren sailkapena, alegia.  ***** 2. ADINAREN KONTAKETA *****  Kode Zibilaren 315.2 artikuluak zera dio: adin nagusitasuna kontatzeko, eta baita beste edozein adin ere, jaioteguna osoki hartzen da kontuan. Arau horren arabera, jaiotegunaren 00:01 unean betetzen dira urteak, nahiz eta jaiotza beranduago gertatu izan. Eguna osoa hartzen da, orduari so egin gabe, kontaketa mota honi KONPUTU ZIBILA deitzen zaiolarik, konputu naturalaren parean.  Kontuan izan, adina ez den beste epeak kontatzeko beste arau bat ezartzen duela Kode Zibilak 5.1 artikuluan.  ***** 3. ADIN-NAGUSITASUNA *****  Adin-nagusitasunera heltzeak jarduteko gaitasun osoadakar: (a) beste inoren laguntzarik eta baimenik gabe eskubideak eta betebeharrak erabiltzeko gaitasuna eskuratzea; eta (b) ordu arteko babes-erakundeen menpetik irtetea (gurasoak, tutorea edo kuradorea, alegia).  Kode Zibilaren 322. artikuluak dio: “el mayor de edad es capaz para todos los actos de la vida civil...”. Arau orokor horrek badu ordea salbuespenik; nagusiena da adoptatu ahal izateko 25 urte behar direla (Kode Zibila, 175.1 artikulua).  Espainiako Konstituzioaren 12. artikuluaren eta Kode Zibilaren 315.1 artikuluaren arabera, adin-nagusitasuna 18 urterekin eskuratzen da.  Munduko beste konstituzioak aztertuz gero, ikusten da bitxia dela Espainiar Estatukoak jasotzen duen araua; izan ere, adin-nagusitasuna noiz eskuratu ez baita konstituzioetan jasotzen, beste lege apalagoetan baizik. Zergatik jaso zen bada arau hori Espainiar Estatukoan? Kontserbadoreen ustez, adin- nagusitasunaren finkapena ordenamenduaren adar bakoitzari zegokion; ordura arte bezala, zilegi izan behar zuen Zuzenbide Zibilak jarduteko adin bat eskatzea, eta zigor zuzenbideak, berriz, beste bat. Beste batzuen iritziz, jarduteko gaitasunaren finkapenak eragin nabarmena zuen pertsonaren garapenean, eta horrelako gai garrantzitsu bat Konstituzioak finkatu beharreko autua zen. Bestalde, adin-nagusitasuna bateratzea Antzinako Erregimenetik bereizten zituen zerbait zen -izan ere, iraganeko ordenamendu juridikoen ezaugarrietako bat baitzen gaitasuna eskuratzeko hainbat adin desberdin ezartzea.  Adin-nagusitasuna automatikoki eskuratzen da: ez dago pertsonaren borondatearen esku, ez eta bere guraso edo zaintzaileen esku. Edonola ere, adingabeak bere burua gobernatzea galarazten dion gaixotasun psikiko bat baldin badu, gurasoen babespean jarraituko du pertsona horrek 18 urte bete ondoren (ikus, desgaitzeari buruzko 4. ikasgaia)  Adin-nagusitasuna egoera zibila bada ere, ez da beharrezkoa Erregistro Zibilean inskribitzea; lehenago esan bezala, jaiotza-eguna jakitea nahikoa baita adin- nagusitasuna noiz eskuratzen den jakiteko.  Adin-nagusitasuna ez da, berez, emantzipazio modu bat, Kode Zibilaren 314.1 artikuluak emantzipazio modutzat jotzen badu ere. Emantzipazioa, oraintxe ikusiko dugunez (3.5 puntuan), adin-nagusitasunaren eta adin-txikitasunaren arteko egoera bat da.  Bestalde gogoratu beharra dago, “hirugarren adina” deritzonak ez duela tratamendu berezirik jasotzen Zuzenbide zibilean. Adin nagusiak dira baina ezberdintasunik gabe. 18 urtetik aurrera denak gara berdinak, Zuzenbide zibilaren ikuspuntutik, desgaitzen ez bagaituzte, behintzat. Beste Zuzenbide arlo batzuetan badago zenbait berezitasun baina ez dira gure eremuan sartzen.  ***** 4. ADIN-TXIKITASUNA ***** **** 4.1. Aurrekariak ****  Erroma klasikoan sui iuriszirenek bakarrik egin zitzaketen negozio juridikoak, gainerakoek -alieni iuris zirenek, alegia-,­ beren pater familiasnahiz tutorearen baimena behar zuten edozein kontratutan hitza emateko. Hala ere, sui iuriszirenei zenbait muga ezartzen zitzaizkien: hogeita bost urte bete artean kuradorearen baimena behar zuten negozioak egiteko. Hartara, baimenik gabe egindako negozioak kalteren bat eragiten bazion, restitutio in integrumdelakora behartzen zuen legeak beste kontratatzailea; bestala esanda, adin txikiarengandik jasotakoa itzuli egin behar zuen baina ezin zuen berak emandakoa eskatu. Hori dela eta, inork ez zuen nahi izaten hogeita bost urtetik beheragokoekin negoziorik egin, sui iuriszirela jakinda ere. Adin txikiaren babeserako restitutio in integrumdelako erakunde zahar hori guganaino heldu da, eta oraindik ere, ordenamendu juridiko gehienek jasotzen dute obligazio gisa.  Egungo espainiar ordenamenduak adin txikia babestearen apostua egiten du baita; horra hor 1/1996 Lege Organikoa, Adin txikiaren babes juridikorako legea, hain zuzen ere, eta Autonomia Erkidego batzuk dituzten araudi zehatzak (Katalunya, Aragoa eta Nafarroa).  **** 4.2. Adin txikiaren egoera juridikoa ****  Adin txikia ez da ezgaitzat jo behar; gaitasun mugatua duen pertsonatzat hartzea zuzenagoa da. Izan ere, adina aurrera joan ahala, pertsonak gero eta heldutasun gehiago dauka eta, ondorioz, bere gaitasun naturalak ere goraka egiten du. Jarduteko gaitasuna, beraz, ez da berdina 2 urte edo 17 dauzkan adin txikiaren kasuan.  XX. mendearen erdialde arte, adintxikia jarduteko ezgaitzat hartzen zen. Kode Zibilaren 1.263 artikuluak horregatik dio: “no pueden prestar consentimiento... los menores no emancipados”. Doktrina juridikoak uste zuen adintxikia legezko ordezkaritzara meneratua zegoela bizitza juridikoaren eremu guztietan eta ez zela jarduteko gai. Federico de Castrok, ordea, pentsaera berri bati ireki zion atea: haren ustez, Kode Zibilak ez du esaten adingabeak gaitasunik ez duenik, esaten duen guztia da hark egindako negozioak deuseztagarriak direla. Horrela, deuseztatzen ez diren bitartean, adingabeak egindakoak baliozkoak izango direla ulertu behar da. Errealitateari erreparatu besterik ez dago hori egia dela baieztatzeko: adingabeek egunero egiten dituzte munta txikiko negozio juridikoak, erosketa txikiak eta horrelakoak, eta inori ez zaio bururatzen horiek deuseztea. Hala uste du gaur egun doktrinaren gehiengoak eta baita zuzenbidearen aplikatzaileek ere -ikus, esandakoaren adierazgarri den ENZOren 1989ko martxoaren 3ko Ebazpena-.  Horrenbestean, Kode Zibilaren 1981eko erreforma Legeak (11/1981 Legeak) eta Adin txikiaren babeserako 1/1996 Lege Organikoak jarduteko gaitasun mugatua aitortzen diote adin txikiari. Adin txikia ez da ez-gaia kontsideratzen, jarduteko gaitasun osoa ez duen pertsona lez baizik. Justuki muga hori daukalako, adin txikiak ORDEZKARI LEGALAK dauzka; legeak ezartzen dizkion babesleak, alegia. Babes hau edo ordezkari funtzio hau gurasoei egokitzen zaie lehenik eta behin, eta hauek ez badaude, tutoreari (KZ 154.2, 162 eta 267 artikuluak). Hauek ordezkatuko dute adin txikia berak bere kabuz hartu ezin dituen erabakietan, ondorioek adin txikiaren esparru pertsonalean edo ondarezkoan eragin zuzena izango dutelarik. Beti ez da, baina, ordezkaritza legalaren beharra izango. Batzutan, nahikoa izango da ASISTENTZIA bat ematea adin txikiari, laguntza edo bultzada bat. Bien arteko diferentzia argia da: ordezkaritzan adin txikiak ez du iniziatibarik, ordezkariak dauka bere ordez. Asistentziaematera mugatzen badira ordezkariak, orduan iniziatiba gehitzen da adin txikiaren aldetik. Bere heldutasun eta gaitasun naturalaren mailak neurtuko du bataren edo bestearen erabileraren beharra, alegia. Ordezkaritza legaletik kanpo geratuko dira, ordea, Kode Zibilaren 162 (guraso boterea) eta 267 (tutoretza) artikuluetan agertzen diren eremuak:  1.-Nortasunaren eskubideak 2.-Legeen arabera adin txikiak bere kabuz egin ditzakeenak 3.-Heldutasun-baldintzen arabera bere kabuz egin ditzakeenak 4.-Beren baitan interes-gatazka daukatenak (horietan defendatzaile judiziala izendatu beharko, KZ 299. artikuluaren arabera). 5.-Boterearen titular direnen administraziotik kanpo utzi diren ondasunei buruzkoak  Supostu horietan, beraz, adin txikiak berak edo beste norbaitek egiten ditu egintza horiek, baina ordezkariaren funtzioa ASISTENTZIA funtzio bihurtzen da, ez ordezpenarena.  Araudi berriaren printzipio nagusiak hauexek dira, beraz: (a) adin txikia babestu, (b) haren autonomia sustatu eta (d) jarduteko gaitasuna, bere gaitasun naturalera eta heldutasunera egokitu.  Aipatu babesari buruz hurrengo bi ikasgaietan arituko gara. Gainerako bi printzipioak, autonomia eta jarduteko gaitasun eremua, berriz, oraintxe izango ditugu hizpide; hau da, zer da adin txikiak bakarrik egin dezakena edo eta zeintzuk aspektutarako beharko du ordezkarien baimena edo asistentzia.  **** 4.3. Adin txikiaren gaitasuna ****  4.3.1.-Eremu pertsonala eta familiarra  Eskubide pertsonalak erabiltzeko (nortasunaren eskubideak, familiakoak, eta abar) aukera zabalagoa eskaintzen dio adin txikiari ordenamenduak, ondarezko eskubideez baliatzeko baino. Ikus dezagun jarraian norainokoa den adin txikiaren aginpide hori.  1) Nortasunaren eskubideak: adin txikiak oinarrizko eskubide hauen titular dira, adin nagusiak bezalaxe (aipatu 1/1996 Lege Organikoa, 2. artikulua). Eskubide horiek egikaritzea, berriz, haien heldutasun mailaren arabera lagatzen du Kode Zibilaren 162 II.1 artikuluak. Arau orokor gisa esan genezake, beraz, nortasunaren eskubideakezdirela legezko ordezkaritzaren mende geratzen. Horrexegatik martxan jartzen denean, esparru honetan, ordezkari legalaren figura, jarduteko gaitasun mugatu horren osagarri gisa, ordezpena asistentzia bilakatzen da, gehienez. Arau bereziak daude, ordea, nortasunaren eskubideen eremu honetan:  a) Gazteen elkarte eta organizazioetan sartzeko eskubidea du adin txikiak, Legearen arabera horiek sustatu nahiz inskribitzeko eta bere zuzendaritza- organuetan parte hartzeko, baina elkarte horiek bere gain obligazioak hartzeko, elkartekideek gaitasuna osoa duen legezko ordezkaria izendatu beharko dute (ATBJL 7. artikulua).  b) Zenbaitetan, garrantziagatik eta adin txikia babesteko, legeak, nortasunaren eskubideen eremu horretan, adin txikiak adostasuna emateko aukerarik ez du uzten; esaterako, lesiozko delituetan adin txikiak emandako adostasuna ez da baliozkoa (ZK 155.2 artikulua), antzuteko eta zirugia transexuala egiteko adostasuna adin nagusiek bakarrik eman dezakete; gauza bera gametoak zein aurrenbrioiak dohaintzan emateko lagundutako ugalketa tekniketan, hamazortzi urte eta jarduteko gaitasun osoa izatea eskatzen da (LUTL 5.6 artikulua). Guraso edo tutoreen baimena (asistentzia) eskatzen da, gainera: enbrioiak nahiz giza-fetuak edo horien zelulak, ehunak zein organuak dohaintzan emateko, horiek guztiak xede terapeutikoarekin erabiltzeko (42/1988 Legearen 2. artikulua).  Ohorearekiko, intimitate familiar zein pertsonalarekiko eta norbere irudiarekiko eskubidean besteek esku-satzea erabakitzeko (adostasuna emateko) ahalmena du adin txikiak, baina legezko ordezkariek ere eman dezakete adostasuna.  Beste arazo bat da, aurrekoarekin loturarik ez duena, ordezkari legalek premiazko egoeratan adin txikiaren nortasunaren eskubideen gaineko erabakiak har ditzaketela. Kasu horietan, erabakia adin txikiari badagokio ere, ordezkarien betebeharrentatik eratortzen da legitimazioa (ebakuntza kirurgikoa, esaterako).  Aipatutakoaz gain, adin txikiak, hamasei urte ezkeroztik, kasu batzuetan, bere emantzipazioan parte hartu eta berau eskatzen du bere adostasuna emanez (KZ 317, 320 eta 321 artikuluak). Hamalau urtetik aurrera, bere ordezkariaren laguntzarekin, auzotartasun zibila bat aukeratu dezake (KZ 14.3 eta 15.1 artikuluak). Adin txiki atzerritarrari gaitasuna ematen zaio naziokotasun espainiarra eskuratzerako orduan, nahiz berari aplikatzen zaion legeriaren arabera eduki ez, baldin eta aukeraz, jatorri-kartaz nahiz hamalau urtetik aurrera tokian bizi izateagatik eskatzen badu, legezko ordezkarien laguntzaz (KZ 20 eta 21 artikuluak).   2) Familiako eskubideak: hemen ere, kasu konkretuak arautzen ditu legegileak, arau orokor bat eman ordez. Aipamenak, halaber, bi esparrutan bana ditzakegu: adin txikia parte den familiari begira edo eta adin txikiak berak sortzen duen familiari so eginez.  1.-Adin_txikiaren_berezko_familia. Adin txikia familiaren “menpe” edon arren, honek babestua, egun ia kasu guztietan, arau orokorra bera beti kontutan hartzea da, haren gain egikaritzen edo egikarituko den “boterearen” titularrek beren funtzioetan hartzen dituzten erabakietan hark ere parte har dezan.  Arau orokor horrek duen lehen islada da, supostu batzuetan, adin txikiari derrigorrez AUDIENTZIA eman beharra. Legeak “entzuna izateaz” mintzatzen da, hau da, adin txikiak kasu batzuetan deklaratu beharko duela eta bere eritzia aintzakotzat hartu beharko dela. Printzipioz, 12 urte beteak baditu beti entzun egin beharko dio Epaileak, eta 12 urte baino gutxiago baditu txikiak, baina “nahiko zentzu” baldin badu, baita. Epaileek umeei entzun beharko die gurasoen ezkontza deusezteko, haiek banatzeko edo dibortziatzeko prozeduretan, zaintza eta babes erabakiak hartzeko orduan (KZ 92.2 artikulua); gurasoak egitatez banatzen direnean (KZ 159. artikulua); ordezkari legalak, behin eta berriz, ados ipintzen ez direnean haien funtzioa egikaritzerakoan (KZ 156.2 eta 237.2 artikuluak); Epaileak tutoretza eratu behar duenean bere gain (KZ 231 artikulua); tutoreak tutoretza egikaritzeko baimen judiziala eskuratu behar duenean (KZ 271, 272 eta 273 artikuluak).Familia harreranetaadopzioanere entzun beharko zaio: 12 urte baditu oneritzia eman beharko du eta gazteagoa bada, “nahiko zentzua” badu, entzun egin beharko zaio prozeduran (KZ 173 eta 177 artikuluak). Bestalde, gurasoek, guraso boterea egikaritzean, umeei entzun beharko diete horiek ukitzen dituzten erabakiak hartzeko (KZ 154.3 artikulua) eta hamasei urtetik gorako umearen adostasuna eskuratu beharko dute Kzeko 166. artikuluan aurreikusitako ondarezko egintzak egiteko behar den baimen judiziala baztertu nahi bada.  2.-Adin_txikiak_sortzen_duen_familia. Ordenamendu juridiko gehienetan, printzipioa da onartzea adin txikiaren gaitasuna gai denean juridikoki bere “babespean” familia berri bat eratzeko edo errekonozitzeko. Txit pertsonalak direnez egoera hauek, ordezkaritza legala baztertua geratzen da printzipioz (KZ 163.1 eta 267 artikuluak).  Arau orokor gisa, adin txikia ezin da ezkondu: KZeko 46.1 artikuluak ezgai jotzen du emantzipatu gabeko adin txikia eta arau hori urratuz egindako negozioa deuseztasunarekin santzionatzen du (KZ 73.2 eta 75 artikuluak). Horrek esan nahi du, ezkontzeko gaitasun osoa duela adin nagusiak eta horretara iritsi aurretik emantzipatutako adin txikiak. Salbuespenezko kasua da ADIN DISPENTSA; adin txikiak ezkondu ahal izateko 14 urte ezkeroztik Epaileari eska diezaiokena (KZ 48.1 artikulua). Kasu horretan, adin txikiaren ezkontza egin aurretik lortzen bada dispentsa, exkontza baliozkoa izanda da eta ondoren lortutakoak atzeraeraginez baliozkotuko du (Kzeko 48.2 artikulua).  Ondorengotzari dagokionez, onartzen da adin txikiak ezkontzaz kanpoko umea errekonozitzea; horretarako eta baliozkoa izateko, baimen judiziala eskatzen da, Ministeritza Fiskalari audientzia eman ostekoa (KZ 121 artikulua). Bere umeen gain guraso boterea egikaritzeko, bere gurasoen, tutorearen eta Epailaren laguntza beharko du (azken honena soilik desadostasun eta ezintasun kasuetan). Hala ere, ezin du adin txikiak beste inoren tutore eta kuradore izan, eta ezin izango du adoptatu.  4.3.2. Ondare-eremua  Ondasun eta eskubideen titulartasuna adin txikiaren baldin bada ere, printzipioz, bere ondarearen administrazioa ordezkari legalei dagokie: gurasoei (KZ 154.2 eta 164 artikuluak) eta, hauen faltan, tutoreei (KZ 270 artikulua). Adin txikiak ez du, beraz, ondare autonomiarik eta beti bere legezko ordezkariekin jokatu beharko du.  Hala ere hamasei urte ezkeroztik, administrazio arrunteko egintzak egin ditzake bere lan edo industria bidez eskuratu dituen ondasunen gain (KZ 164.3 artikulua). Ondasun horiek atxikitzeko, kontserbatzeko eta beraietatik etekin arruntak lortzeko egintzak egitea erabaki dezake, baina legezko ordezkariak direnen adostasuna beharko du administrazio arrunta gainditzen duten gainerako egintzak egiteko. Arau honek zentzu osoa dauka Lan zuzenbideari so egiten badiogu, izan ere hamasei urtetako adin txiki batek lan kontratu bat sinatu dezake, bere ordezkarien baimenarekin (Langileen Estatutuko 7. b) artikulua), eta honek independentzia eremu bat onar dakion galdatzen du.  Gainera, adin txikiak bere ondarea arriskuan jarri duen ordezkari legalak egindako administrazioaren berri Epaileari emateko ahalmena du, hartara honek arriskua ekiditeko beharrezko erabakiak hartzeko (KZ 167 eta 233 artikuluak).  Ondarezko eremuari dagokionean kontuan izan, gainera, honokoak:  1.-Hamalau urtetik gorako adin txikiak ezkontz kapitulazioaksinatu ditzake (Kode Zibilaren 1.329 artikulua). Gogoratu hamalau urtekin, adin dispentsa ematen badio epaileak, ezkondu daitekela adin txikia, beraz ezkontz kapitulazioak ere egin ditzake. Hala ere, sinatu nahi baditu ezkondu baino lehen, ordezkarien baimena beharko du irabazpidezko eraentza edo beste eraentza “komunitario” bat hautatzeko. Ezkondu eta gero sinatzen baditu ez du asistentzia hori beharko, jadanik emantzipatua dagoelako adin txikia, ezkontzaren birtutez.  2.-Testamentua egin dezake, ordezkariaren interbentziorik gabe, noski (olografoa ezik, Kodearen 688 artikulua).  3.-Horiez gain, adin txikiak orokorrean, onuragarri zaizkion negozioak egiteko gaitasuna du: gauzen edukitza (Kodearen 443 artikulua), okupazioa (626 artikulua, a contrariointerpretatuz), usukapioa (443 artikulua) eta zor zaion zerbaiten ordainketa jasotzea (1.163 artikulua).  4.-Dohaintzak burutzeko, aldiz, adin nagusia izan behar du dohaintzagileak. Jasotzeko ez du arazorik adin txikiak, baina kostubidezkoa edo kargaduna bada, baimena izan beharko du ordezkarien aldetik (KZ 625 eta 626 artikuluak).  5.-Legezko ordezkoen baimenik gabe egindako negozioak deuseztatuahal izango dira (Kodearen 1.301 artikulua). Deuseztu ahal izango ditu ordezkari legalak adin txikiak adin nagusitasuna lortu arte, edo eta adin txikiak berak 18 urte bete eta hurrengo lau urtetan.  ***** V. EMANTZIPAZIOA ***** **** 5.1. Kontzeptua ****  Erakunde honen xedea da adin nagusitasunaren efektuak aurreratzea.  Garai batean emantzipazio ugari egiten bazen, apenas eskatzen dira emantzipazioak egun. Izan ere, nagusitasunera heltzeko adina gutxitzeak (EK 12. artikulua), batetik, eta, adin txikiari berezko autonomia aitortzen dioten arauek (1981eko eta 1983ko Kodearen erreformek eta 1/1996 Lege organikoak) bestetik, leku gutxi utzi diote emantzipazioari. Hamasei urtetik aurrera autonomia handia du adin txikiaren eremu pertsonalean eta baita ondarearen administrazioari dagokionean ere (hala diote Kode Zibileko 162.2.2, 166.3 eta 267 artikuluek). Adin txikiaren emantzipazioa lege-maulan egin izan da, bestalde, behin baino gehiagotan (hori erakusten dute Espainiar Auzitegi Gorenaren epai hauek: 1985eko maiatzaren 12koak eta 2001eko otsailaren 27koak).  Emantzipazioari esker adin txikiak adin nagusia denaren jarduteko gaitasuna izango du, beraz. Kontuan izan behar da, ordea, emantzipatuaren eta adin nagusiaren arteko parekatzea ez dela erabatekoa. Legegileak emantzipatuaren jardueraren gaineko kontrol-neurriak hartzen ditu: garrantzi ekonomiko handia duten erabakiek gurasoen nahiz kuradorearen oniritzia behar dute (Kode Zibilaren 323 eta 324 artikuluek agintzen dutenez).  **** 5.2. Betekizunak ****  Emantzipazio mota guztiek eskakizun batzuk bete behar dituzte:  (1) Emantzipatu nahi duenak gutxienez hamasei urte izatea (ezkontza bidez emantzipatzen denak izan ezik, horrek hamalau urte besterik ez baitu behar).  (2) Emantzipatuak emantzipazioarekin ados egon behar du.  **** 5.3. Emantzipazioa eskuratzeko bideak ****  Burujabetzaren efektuak lau modutan lor ditzake adin txikiak: gurasoen bitartez, epailearen bidez, ezkontzaz eta bizitza independentea egiteagatik. Aipatu lehenengo hiru emantzipazio motak Erregistro Zibilean inskribitu behar dira hirugarrenekiko efektuak sortzen has daitezen (Kode Zibilaren 319 artikulua), azkena berriz ez da inon jasotzen, egitatezko egoera bat besterik ez baita.  Bizitza independentea egiten duenaren kasua kenduta, beste emantzipazio guztiak errebokaezinak dira. *** a) Gurasoek emandakoa ***  Kode Zibilaren 317. artikuluari jarraiki, gurasoek (biek batera, nahiz batek bakarrik bestearen onespenarekin) emantzipa dezakete beren umea, baldin eta hura emantzipazioarekin ados badago.  Forma aldetik, gurasoek egindako emantzipazio-deklarazioa eskritura publikoan jaso behar da; edo, bestela, zuzenean Erregistro Zibilaren arduradunaren aurrean egin daiteke.  Emantzipatzeko bide hau guraso-boterepean daudenentzako bakarrik da, tutoreek aldiz ezin dituzte beren pupiloak emantzipatu, tutoretzaren gaineko arauak zorrotzagoak baitira. Tutoretzapekoa emantzipatzeko adin-habilitaziora jo beharko da, aurrerago ikusiko dugunez.     b) Epaileak emandakoa  Tutoretzapean nahiz guraso-boterepean dauden adin txikiek epaileari eska diezaiokete emantzipazioa hamasei urtetik aurrera.  Eskaera horretan, guraso-boterepean dagoenak emantzipatzeko arrazoiak azaldu behar dizkio epaileari. Guraso-boterea egikaritzeko arazo larriak daudenean bakarrik burujabetuko du epaileak adin txikia (Kode Zibilaren 320.1 artikulua); gurasoak banantzen direnean (Kode Zibilaren 320.2 artikulua) edo bigarrenez ezkontzen direnean (Kode Zibilaren 320.3 artikulua), adibidez.  Tutoretzapean dagoenak berriz ez du arrazoi berezirik eman beharko, baina Ministeritza Fiskalari informa dezan eskatzen zaio (Kode Zibilaren 321 artikulua), hau da, aldeko txosten bat igorri dezan.  Epaileak auto bidez erabakitzen du emantzipazioa eman ala ez. Aldekoa bada autoa, Erregistro Zibilean inskribitzen da (Erregistro Zibileko Erregelamenduaren 176.2 artikulua). Edonola, autoa errekurritu egin daiteke borondatezko jurisdikzio prozedura jarraiki (eta ez, Erregistroen eta Notariotzako Zuzendaritza Orokorraren aurrean!). *** d) Ezkontza bidezkoa ***  Ezkontzak emantzipatu egiten du berez (Kode Zibilaren 314.2 eta 316 artikuluak).  Ezkontzeko hamalau urte besterik behar ez direnez (Kodearen 46.1 artikuluaren arabera), adin hori eskatzen da ezkontzaz emantzipatzeko (eta ez hamasei urte aurreko kasuetan bezala). *** e) Bizitza independentea daraman adingabea ***  Gurasoen adostasunez bere kontura bizi den adingabea emantzipatutzat hartzen da.  Emantzipazio hori errebokagarria da, ez baitu guraso-boterea desagerrarazten, eseki baizik. Hori dela eta, normalean, ez da Erregistro Zibilean inskribitzen eta ez du fede oneko hirugarrenekiko efekturik.  **** 5.4. Emantzipazioaren efektuak ****  Esan dugu, emantzipazioak aurreratu egiten duela jarduteko gaitasun osoa eskuratzeko garaia. Emantzipatuak obligazioak har ditzake eta bere ondarearekin erantzungo die sortutako kalteei (5/2000 Lege Organikoa, Adin txikien Erantzukizun Penalari buruzkoa); testamentua egin dezake (baita olografoa ere, Kodearen 663.1 eta 688.1 artikuluen arabera); eta judizioan parte har dezake.  Hala ere, adin txiki emantzipatuaren gaitasunari muga batzuk ezartzen zaizkio, Kode Zibilaren 323 artikuluarenak, hain zuzen. Ondarezko eremuari dagozkio adin txiki burujabetuaren jarduteko gaitasunari ezartzen zaizkion mugak. Adin txikiaren ekimenez, ondarearen administrazio arrunta gainditzen duten erabakiak hartzeko legezko ordezkoen onespena beharko du: dirua maileguan hartu, balio handiko ondasunak besterendu, haien gaineko kargak ezarri, eta abar.  Baimen hori gurasoek eman beharko dute eta gurasorik ezean, kuradoreak eman beharko du. Adin txikia ezkondua bada, beste ezkontideak eman beharko du ondasun komunak besterentzeko edo zamatzeko baimena. Beste ezkontidea adin txikia denean, ordea, bakoitzaren guraso edo kuradoreak hartu beharko du erabakia (Kode Zibilaren 323 artikuluak dionez).  Jurisprudentziak ez ditu onartzen gurasoen edo kuradoreen baimen orokorrak, ez baitute kontrol- funtzioa betetzen. Banan-banan onartu beharko dituzte, beraz, adingabearen ekimenak.  Adin txikiak gurasoen edo kuradorearen onespenik gabe egindako negozioak deuseztagarriak dira (ikus, Kode Zibilaren 1303 artikulua).  Aipatu muga orokor horiez gain, badira beste batzuk Kodean bertan nahiz lege berezietan jasotakoak.  Kode Zibilak ezarritako mugak honokoak dira:     1. Guraso-boterea salbu, adin txikiek ezin dituzte ordezkapen funtzioak bete       (ikus, 157, 181, 184, 241, 291 eta 893 artikuluak). Ezin dute tutore       izan, adibidez.     1. Pertsona juridikoen administratzaile izateko ere hainbat mugapen jartzen       zaizkie (Merkataritza Kodearen 13 eta 14 artikuluak).  Lege bereziek ezartzen dituztenak berriz:  1) 14/2006 Legeak, Giza Ugaltze Teknikei buruzkoak, adibidez, 18 urte eskatzen ditu teknika horiek erabili ahal izateko.  2) Arbitraia Legearen 1. artikuluak ere, 18 urte eskatzen ditu arbitro izateko.    BIBLIOGRAFIA  Adinaren garrantzia juridikoari buruz irakurri gogoeta orokor hau: Javier DELGADO ECHEVERRÍA, “La edad”, in Lacruz Berdejo,Elementos de Derecho Civil, I. Parte General. Vol. Segundo. Las Personas., Madril: Dykinson, 1998, 114-141.  Analisi zehatzagoa aurkituko duzu hemen: JORDANO FRAGA, “La capacidad general del menor”,Revista de Derecho Privado,1984: 883-912.  Gero eta garrantzia handiagoa duen adineko pertsonen babesari buruz irakur daiteke: Cristobal Francisco FÁBREGA RUIZ,Protección jurídica de la tercera edad,Madril: Colex, 2000.     176 
