                                 12._GAIA:_“PERTSONA_JURIDIKOA”  ***** I. PERTSONA JURIDIKOA OROKORREAN *****  1. Kontzeptua  Harreman juridikoen subjektu izan daitezke, ez bakarrik pertsona fisikoak, baizik legeak nortasun juridikoa aitortzen dien giza multzoak ere. Legeak ez dio edozein giza talderi nortasun juridikoa ematen. Familiak, auzo- komunitateak, ondasun-erkidegoak, eta abarrek ez dute nortasun juridikorik, bai, ordea, elkarteek eta fundazioek, sozietate-anonimoek eta kooperatibek. Giza taldeei trafiko juridikoan pertsona bakar bat balira bezala aritzeko eta jarduteko gaitasun berezitua ematea legegileari dagokio. Gizakiek berezko gaitasun juridikoa dugun bitartean (legeak ezin baitio jaioari gaitasuna ukatu), giza taldeek berriz ez. Legegileak emandako nortasuna dute pertsona juridikoek, beraz.  Nortasuna izateak erraztu eta sinplifikatu egiten du giza talde antolatuen jarduera juridikoa: nortasun propioa izanez gero, jarduera bakoitzeko hainbat harreman juridiko sortu beharrean, bakarrarekin nahikoa baita. Demagun, enpresa batek ondasun bat erosi nahi duela. Enpresak berak jarduteko gaitasunik ez balu, nork hartu beharko luke erabakia? Noren izenean? Zein dirurekin egingo litzateke erosketa? Nork erantzungo luke kontratuaren betetze ezaz? Norena izango zen erantzukizun zibila? Dudarik ez da, errazagoa dela zenbait giza talderentzat pertsona fisiko bakar bat izango balira bezala jardutea.  Esan dezakegu pertsona juridikoa, eskubide-subjektu bezala eta, beraz, eskubide eta obligazioen subjektu bezala aitortzen den pertsonen edo ondasunen multzoa dela.  Gaur egun pertsona juridikoaren araudia krisian dagoela esaten da. Hala ere, pertsona juridikoari baino gehiago, sozietate anonimoari dagokion krisia da hori. Azter dezagun zergatik. Nortasuna eskuratzerakoan, bereizi egiten dira pertsona juridikoaren jarduteko gaitasuna eta ondarea eta hura osatzen duten pertsona fisikoen jarduteko gaitasuna eta ondarea. Pertsona juridikoaren atzean daudenen abstrakzioa egiten da, nolabait esateko. Horrek, ordea, iruzurrerako bidea irekitzen du. Erantzukizuna mugatzea izaten da, gehienetan, xedea. Izan ere, Kode Zibilaren 1.911 artikuluaren arabera, zordunak, dituen ondasun guztiekin (oraingoekin nahiz etorkizunekoekin) erantzun behar du bere zorrez. Ordea, sozietate bat sortu (nahiz eta itxura hutsa izan, haren familiakoak eta lagunak sartu dituelako bertan) eta zordunaren izenean jardunez gero, hartutako zorrez sozietatearen ondareak erantzungo du. Bestela esanda, sozietatea zordunaren erantzukizuna mugatzeko tresna bihurtzen da. Espainiar Auzitegi Gorenak, eskubide-abusu horiek geldi arazteko, pertsona juridikoaren itxura desegitearen aldeko doktrina sortu du. Teoria horren arabera, legeari iruzur egiteko, zorrengatiko erantzukizuna mugatzeko zein antzeko xedeetarako erabiltzen denean sozietatea, zilegi da, pertsona juridikoaren eta hura osatzen duten pertsona fisikoen arteko banaketa alde batera utzi eta zordunari erantzukizuna zuzenean eskatzea. Ikus, beherago, ariketen atalean aipatzen diren epaiak.  Azkenik, aipa dezagun, labur bada ere, pertsona juridikoen araudia. Egun, pertsona juridikoaren fenomenoa oso zabaldua dago eta pertsona juridiko mota bakoitzak bere legedia du. Edonola ere, Kode Zibilak, artikulu arras orokor batzuk eskaintzen dizkio gai honi (I. Liburua, II. Titulua, II. Kapitulua, 35- 39 artikuluak). Kodea onartu zenetik aldaketarik gabe dirauten xedapen horiek gauza orokor gutxi batzuk esaten dituzte pertsona juridikoei buruz. Oinarrizko irizpide horiek ikusiko ditugu jarraian eta, hurrengo ikasgaian interes orokorreko pertsona juridiko pribatuei dagozkien arauak aztertzera lotuko gara, elkarteari eta fundazioari, hain zuzen.  ***** 2. Motak *****  Pertsona juridiko mota asko dago eta horiek sailkatzeko irizpideak ere, hainbat izan daitezke. Ikus ditzagun garrantzitsuenak: **** 2.1. Izaeraren arabera ****  Izaera juridikoari erreparatuz gero, pertsona juridikoak publikoak eta pribatuak izan daitezke.  Pertsona juridiko publikoak dira zuzenbide publikoak arautzen dituenak. Kodeak, “korporazio” izena ematen die pertsona juridiko publikoei. Hainbat eratakoak izan daitezke:     1. Lokalak edo oinarria lurraldean (probintzia, udala) dutenak. Ikus       Kodearen 35.1 eta 37 artikuluak.     1. Gainontzeko entitate publikoek oinarri instituzionala dute. Legeak edo       erabaki administratiboek sortzen dituzte (unibertsitate publikoa, esate       baterako) eta funtzio publikoa betetzen dute.  Profesionalen Elkargoen izaera publikoa xedatzen dute Espainiar Auzitegi Gorenaren 1998ko azaroaren 19ko epaiak eta 1998ko azaroaren 28koak. Ikus 12.1.2.2 puntua.  Pertsona pribatuak, berriz, zuzenbide pribatuak arautzen dituenak dira, Kodearen 36. artikuluak esaten duen legez.  Pertsona pribatu eta publikoen arteko desberdintasun nagusia zera da, pertsona pribatuak sortzeko ez dela legerik edo bestelako araurik behar, elkar hartu nahi duten giza taldearen borondateak sortarazten ditu; pertsona publikoak ordea, administrazioak sortzen ditu, arau bitartez, xede publikoak betetzeko.  **** 2.2. Xedeen arabera ****  Kode Zibilaren 35. artikuluak, xede publikoak ala pribatuak dituzten arabera, bi zati handitan banatzen ditu pertsona juridikoak.  (1) Interes pribatuedo partikularrekoak dira irabazi-asmoa duten pertsona juridikoak. Kodearen arabera (36. artikulua) sozietate kontratuaren araudia aplikatuko zaienak. Bertan sartzen dira orobat merkataritza zuzenbideak arautzen dituenak (sozietate anonimoak, erantzukizun mugatuko sozietateak, komandita-sozietateak, kooperatibak eta abar).  (2) Interes publikoa edo orokorra dutenak: elkarteak eta fundazioak, zuzenbide pribatuaren eremuan, eta korporazioak, zuzenbide publikoaren eremuan.  Zenbaitek defendatu izan dute interes partikularra edo irabazi-asmoa duten elkarteak ere onartzen dituela legeak. Kataluniako Elkarte Legeak, esate baterako, zera dio 2.1 artikuluan: elkarteek irabazi xedea edo interes orokorra izan dezakete. Kode Zibilak berak “interes partikularreko elkarteez” hitz egiten du 35.2 artikuluan. Hala ere, 35.2 artikulua eta 36. artikulua elkarren segidan irakurriz gero, garbi agertzen da Kode Zibilaren 35.2 artikulua benetako elkarteez baino, interes partikularreko sozietateez ari dela. Elkarteei buruzko 1/2002 Lege Organikoaren 13. artikuluak espresuki debekatzen du berak araututako elkarteek irabazi asmoa izan dezaten. Euskal Elkarte Legeak ere hala ulertu du; “elkarteek xede orokor edo mutuoak izan beharko dituzte” baitio 5.1 artikuluan.  **** 2.3. Egituragatik ****  Egitura edo substratum-aren ikuspegitik, pertsonetan edo ondarean oinarritu daitezke pertsona juridikoak.     1. Elkarteak pertsonez osatutako giza taldeak dira. Substratum delakoa edo       oinarria pertsonak dira eta pertsona horien lana eta borondatea.     1. Fundazioen oinarria, aldiz, fundatzaileak emandako ondarea da. Interes       orokorreko jardueretara bideratu beharreko ondare hori da, beraz,       pertsona juridikoaren funtsa eta mamia; pertsonak, berriz, ondare hori       kudeatzeko eta fundatzailearen asmoak gauzatzeko daude.  ***** 3. Nortasuna eskuratzea *****  Argi dago pertsona batek jaiotzatik eskuratzen duela nortasuna (nahiz eta efektu zibiletarako, bederen, Kode Zibilaren 30. artikuluko betekizunak eskatuko zaizkion pertsona kontsideratzeko); baina, pertsona juridikoek noiz eta nola eskuratzen dute nortasuna? Berez, pertsona juridiko bakoitzak bide desberdinetatik jasotzen du gaitasuna.  (1) Korporazioek, sortze-legeak esaten duen unean (hori agintzen du Kodearen 35.2 artikuluak)  (2) Interes partikularreko pertsona juridikoak, berriz, sozietate-kontratua osatzen denean. Kontratuetako forma askatasuna dela eta, Kodeak ez du protokolo berezirik eskatzen sozietatea sortzeko, nahikoa izango da kideak adostasuna ematearekin (salbu, ondasun higiezinak aportatzen direnean; kasu horretan, Kodearen 1.667 artikuluaren arabera, beharrezkoa baita sozietate kontratua eskritura publikoan jasotzea).  (3) Elkarteek ere ez dute formaltasunik behar nortasuna eskuratzeko. Kontuan izan elkarteak sortzeko eskubidea oinarrizko eskubidea dela (KE ren 22.3 artikuluan jasoa), edozein demokraziak kontu handiz babestu beharrekoa, eta eskubide horretaz baliatzeko oztopoak jartzea legez kontrakoa izango litzatekeela.  Euskal Legeak dio 3.1 artikuluan, elkartze-akordioa edo eraketa-akta dokumentu publikoan edo pribatuan jasoko dela eta hari erantsi beharko zaizkiola elkartearen estatutuak. Hala ere, Elkarteen Euskal Erregistroan inskribitu beharko dira elkarte berriak publizitate-efektuetarako eta hirugarrenekiko harremanak bermatzeko (ikus Euskal Elkarte Legearen 8. artikulua). Espainiako 1/2002 Lege Organikoak, Elkarteei buruzkoak gauza bera esaten du 5.2 eta 10 artikuluetan).  (4) Fundazioek, aldiz, ez dute oinarrizko eskubiderik baliarazten. Bestalde, fundatzailearen asmoa beteko dela ziurtatu egin behar da. Arrazoi horiek direla eta legeak formaltasun bereziak eskatzen ditu fundazio berriari nortasun juridikoa eta trafikoan aritzeko baimena emateko. Eraketa-akta eskritura publikoan jaso dadin eskatzen dute euskal legeek (Euskal Autonomia Erkidegoko 12/1994 Legearen 5.2 artikuluak aurrekoaz gain, Fundazioen Erregistroan inskribi dadila eskatzen du; Nafarroako Foru Konpilazioaren 44 artikuluak aldiz ez du inskripziorik galdatzen fundazioa sortutzat emateko, eskritura publikoa soilik).  ***** 4. Gaitasuna *****  Pertsona juridikoen gaitasun juridikoa orokorra da. Hots, eremu juridiko guztiak hartzen ditu, familiakoa ezik. Esate baterako, pertsona juridikoek izena dute, pertsona fisikoek bezala, ondasunak saldu eta erosi egin ditzakete (Kodearen 38.1 artikulua), oinordeko izan daitezke (746 artikulua), beste pertsona juridikoak sor ditzakete, eta abar. Dakigunez, Espainiar Konstituzio Auzitegiak ohore-eskubidea aitortu die pertsona juridikoei (ikus 10.8.2.apuntua). Zenbait kasutan pertsona juridikoen gaitasuna familiaren eremura iristen da: irabazi-asmorik gabekoak adingabeen tutore izan baitaitezke (gogora Kode Zibilaren 242 artikuluak esaten zuena).  Jarduteko gaitasuna, berriz, sortzerakoan eskuratzen dute, pertsona fisikoek ez bezala.  Pertsona juridikoa bere jardute-organoen bitartez aritzen da trafiko juridikoan, bestela esanda, talde bakoitzak aukeratzen dituen pertsona fisikoez baliatzen da pertsona juridikoa.  Hala ere, jurisprudentziak onartzen du pertsona juridikoek ordezkoak izenda ditzaten jarduera konkretuetarako (ikus Espainiar Auzitegi Gorenaren 1946ko martxoaren 21eko epaia).  Jardute-organoek pertsona juridiko bakoitzaren estatutuek xedatutako eskumena izango dute (ikus 1/2002 Elkarteei buruzko Lege Organikoaren 12.1.aart.). Eskumen edo eremu horretatik kanpo pertsona juridikoaren izenean egindakoek ez dute hura kaltetuko. Erabaki horiek deusezak izango dira, beste organo eskudun batek berresten ez dituen bitartean (exKode Zibilaren 1259.2 art.).  Ba al dute pertsona juridikoek erantzukizun zibilik? Dudarik gabe, pertsona juridikoen organo legitimoek egindako kontratuen obligazioak ez betetzeagatik edo gaizki betetzeagatik pertsona juridikoak erantzun beharko du, Kode Zibilaren arau orokorrei jarraiki, erantzukizun kontraktualari buruzko 1.101 eta 1.911 artikuluak agintzen duten moduab (ikus Obligazioei buruzko Koadernoa).  Pertsona juridikoek kontratuz kanpoko erantzukizuna ere badute, bere aginte- organoek sortutako kalte zibilengatik. Euskal Elkarte Legearen 17. artikuluak erantzule egiten ditu eta baita Estatuko Elkarteen 1/2002 Legeak (15.1 artikuluan) Auzitegi Gorenaren jurisprudentziak ere horrela ulertu zuen aspalditik (ikus 1988ko apirilaren 29ko epaia). Edonola ere, Kode Zibilaren 1904.1 artikuluak dio enplegatuek sortutako kalteak ordaintzen dituenak, ordaindutakoa itzul diezaioten eskatu ahal izango diela haiei. Artikulu hori aplikagarri zaie pertsona juridikoei. ***** 5. Iraungitzea ***** **** 5.1. Arrazoiak ****  Zein arrazoigatik iraungi daiteke pertsona juridikoa? Kode Zibilaren 39. artikuluak elkarteentzako, fundazioentzako eta korporazioentzako zenbait arrazoi orokor ematen ditu:  (1) Ezarritako epea amaitzen denean. Epe hori luzatu egin daiteke arau baten bitartez, korporazioen kasuan, edo eta pertsona juridikoaren erabakiz, besteetan.  (2) Pertsona juridikoak bere xedea bete duenean. Edonola ere, ez da automatikoki desagertuko, baizik eta barneko erabaki formal bat hartu beharko da, aurretik, non esaten den disoluziora doazela beren xedea bete eta gero.  Pentsa dezagun minbiziaren ikerketarako edozein fundaziotan. Minbiziaren aurkako sendagaia aurkituz gero, pertsona juridiko horrek izateko arrazoia galduko lukete.  (3) Bitartekoak falta badira, dela pertsonalak dela ondarezkoak.  Kodeak aipatzen dituen arrazoiez gain, badira beste batzuk:  4) Euskal Elkarte Legearen 19.1 artikuluak dio elkartea desegin egingo dela kideen gehiengoak eskatzen duenean.  (5) Elkartea legez kontrakoa dela erabakitzen duenean epaileak Konstituzioaren 22.2 artikuluari jarraiki.  **** 5.2. Erregimen juridikoa ****  Pertsona juridikoak ez dira pertsona fisikoak bezala hiltzen. Desegin aurretik prozedura luze bat egoten da haien ondasunak nola banatu behar diren erabakitzeko.  Interes publikoko pertsona juridikoen ondareari buruz honela dio Kodeak 39 artikuluan bertan:  (1) Estatutuek xedatutako erabilera eman beharko zaio.  Gauza bera dio Elkarteei buruz Euskal Legearen 7.1.k artikuluak.  (2) Estatutuek ezer esaten ez badute, antzeko xedeak betetzen dituzten pertsona juridiko publikoei emango zaizkie geratzen diren ondasunak.  Talde pribatuen kasuan aldiz, kide bakoitzak bere partizipazioaren araberako zatia jasoko du hondar-ondare horretatik (Kodearen 1.708 artikuluak xedatzen duenez).  ***** II. ELKARTEA ***** **** 1. Araudia ****      * Espainiako Konstituzioaren 22. artikulua     * Elkartze-eskubideari buruzko Estatuko 1/2002 Lege Organikoa, martxoaren       22koa     * Bazkunei buruzko Euskal Autonomia Erkidegoko 7/2007 Legea, ekainaren       22koa     * Zigor Kodea, 515-521 artikuluak.  **** 2. Kontzeptuaeta ezaugarriak ****  Elkartze-eskubidea Espainiako Konstituzioaren 22.1 artikuluan jasota dago, ondorioz, oinarrizko eskubidea da.  Euskal Elkarte Legearen zio-azalpenak elkartzeko eskubidearen oinarrizko izaerari buruz dio, gizarte demokratikoetan elkarteak lehentasunezko tokia hartzen dutela. Horren lekuko dira Antzinako Erregimenetik elkarte eskubideari jarri izan zaizkion oztopoak, Espainian, Francoren diktadurapean oraindik ere indarrean zirautenak. Egun, gaindituta daude gizarte itxietako buruera autoritario horiek, Euskal Legearen esanetan, eta Legeak berak, gizarte zibilaren oldarra biziberritzeko tresna izan nahi luke. Gure gizartearen ezaugarri nagusietako bat giza taldeek ─elkarteek alegia─ duten garrantzia da. Elkarteek komunitateko bizitzak behar dituen hartu-emanak bideratzen dituzte, dela politika, kultura edo gizarte mailakoak. Giza taldeak sustatu egin behar dira gizarte postindustrialetan, zeinetan, gizakiak isolatzeko eta indibidualismorako jarrera gero eta nabarmenagoa duen.  Oinarrizko eskubide horrek bi adiera ditu:  (1) Positiboa, elkarteak sortzeko eta elkarteetan parte hartzeko askatasuna, alegia.  Elkarteak sortzea eta elkarte horien barne jarduera antolatzea autonomia pribatuaren barnean daude (ikus Euskal Elkarte Legearen 2.1 artikulua eta Estatuko legearen 2. artikulua).  (2) Negatiboa: ezin da inor behartu elkarte bateko kide izatera ezta elkartekide izaten jarraitzera ere ( 4.3. EAEEL).  Hori diote Euskal Legearen 4.3 artikuluak eta EELaren 2.3 artikuluak.Profesionalen elkargoakdira printzipio horren salbuespen bakarrak. Luze eztabaidatu da profesionalak kolegiatzera behartzen dituen arauari buruz; azkenean, Konstituzio Auzitegiak ontzat eman du nahitaezko kolegiatze araua, esanaz horrek ez duela elkartze askatasuna urratzen ez eta profesioaren aukera eragozten. Ikus Konstituzio Auzitegiaren 89/1989 epaia, maiatzaren 11koa.  Elkartze-eskubideak, dena den, legeak ezarritako mugak errespetatu beharko ditu:  (1) Legezko xedeakizan beharko ditu elkarteak.  Espainiako Konstituzioaren 22.2 artikuluak zera dio: “delituzko xedeak edo ez- legezko bitartekoak erabiltzen dituzten elkarteak legez kontrakoak izango dira”. Eta 22.5 artikuluak berriz: “Elkarte sekretuak eta paramilitarrak debekaturik daude”.  Zigor Kodearen 515-520 artikuluek arautu dituzte xeheago lege-kontrako elkarteak.  Kontuan izan behar da halaber, Kode Zibilaren 1.255 artikulua, zeinaren arabera legez kanpokoak izango baitira arauen, moralaren eta ordena publikoaren kontrako elkarteak.  (2) Irabazi asmorik gabea izan beharko du.  EAEELaren 3.1 artikuluak dio xede orokorrak edo partikularrak izan behar dituztela euskal elkarteek. Ezin dute irabazi asmorik izan.  Ordea, Estatuko Legeak eta baita Kataluniako Legeak ere interes pribatuko elkarteak onartzen dituzte. Elkarteko kideen interesak asetzera bideratzen diren elkarteak, alegia, nahiz irabazi asmorik ez izan. Ikus EELaren 5.1 artikulua eta Kataluniako Legearen 2.1 artikulua.  Edonola ere, zilegi zaie elkarteei beren xedeak betetzeko beharrezko diren jarduera ekonomikoak abiaraztea, beti ere, jarduera horren irabaziak elkartearen helburuak betetzera lotzen direnean eta ez direnean kideen artean banatzen. Aukera hori garbi azaltzen du Euskal Elkarte Legearen 21. artikuluak eta EELaren 13.2 artikuluak.  Elkartzeko eskubidearen babes jurisdikzionalari dagokionez, EELaren 37 artikuluak dio elkartzeko eskubidearen babesa eskatzeko honoko prozedura hauek erabil daitezkeela:     1. Pertsonaren oinarrizko eskubideen babeserako prozedura bereziak, eta    2. Konstituzio Auzitegiaren aurreko babes errekurtsoa.  Elkartze-eskubidearen edukia eta ezaugarriak azaldu ostean, elkartearen definizio bat emateko gai izan behar genuke. Esan dezakegu elkartea pertsona juridiko pribatua dela, ondasunak nahiz jarduera batera jarri dituen giza talde antolatu batek sortua, eta irabazi-asmorik gabea.  **** 3. Indarrean dagoen legeria ****  Zein elkarteri aplikatzen zaio Euskal Legea? Galdera horri erantzuten dio 2007ko EAEELaren 2. artikuluak esanaz Euskal Autonomia Erkidegoan jarduten diren elkarteek lege hori bete beharko dutela. Legearen 2.3 artikuluaren arabera, Estatutuek jarduera nagusia EAEn egingo dela xedatzea nahikoa izango da Euskal Legea aplikatzeko. Euskal Legearen 3. artikuluaren arabera, ez zaie elkarte-legedia aplikatuko honoko giza-taldeei:     1. Irabazi-asmoa duten taldeei (merkataritza-sozietateei eta sozietate       zibilei, bereziki).    2. Alderdi politikoei eta sindikatuei.    3. Profesionalen elkargoei.    4. Kirol-elkarteei (ikus, EAEko kirol-elkarteak arautzen dituen 14/1998       Legea).    5. Enpresa elkarteei    6. Kooperatibei    7. Korporazio publikoei    8. Jabeen eta ondasunen erkidegoei  Estatuko Legeak, berriz, aurrezkoek gain honoko elkarteak baztertzen ditu:     1. Elizak eta bestelako erlijio-elkarteak.    2. Kontsumitzaileen eta erabiltzaileen elkarteak.    3. Lege bereziek arauturiko gainerako elkarteak.  **** 4. Motak **** *** a) Onura publikoko elkarteak ***  Interes orokorreko helburuak betetzen dituzten elkarteak, alegia, kideen alde lan egin beharrean gizartearentzat edo gizartearen zati batentzat lan egiten dutenak (hemofilikoentzat, umezurtzentzat, adineko pertsonentzat, eta abar), onura publikoko deklara ditzake administrazioak baldin eta Euskal Legearen 42 artikuluaren eskakizunak betetzen badituzte edo eta Estatuko Legearen 32. artikuluan jasotakoak.  Deklarazio horrek zerga-onura garrantzitsuak dakartza. Izan ere, administrazioak bete beharreko funtzio publikoetan laguntzeak elkarte horien aldeko nolabaiteko ordaina merezi du. *** b) Elkarteen federazioa ***  Antzeko xedeetara bideratuta dauden elkarteak (ez halabeharrez interes orokorrekoetara) federazioak sor ditzakete bere helburuak hobeki betetzeko asmoz. Horrela dio EAEELaren 47 artikuluak eta, baita, Estatuko Legearen 3.f artikuluak ere.  **** 5. Egitura **** *** a) Subjektuak ***  Elkarte bat sortzeko hiru lagun behar dira gutxienik (EEL 5.1 artikulua eta Euskal Legearen 7 artikulua).  Elkarteko kide izan daitezke eta elkarteak sor ditzakete:     1. Jarduteko gai diren pertsona fisikoek.    2. Hamalau urtetik aurrerako emantzipatugabeek beren legezko ordezkarien       baimenarekin.  Aldiz, Adin txikien Babeserako 1/1996 Legearen 7.2 artikuluak gazteentzako eta ikasleentzako elkarteetan parte hartzeko eskubidea aitortzen die adingabeei (ikus, halaber, Euskal Legearen 6.1.bartikulua).     1. Pertsona juridikoek, beren aginte-organo eskudunaren baimenaz.  Elkarteak sortzeko araudi berezia (ez, beraz, elkarte legea) jarraitu beharko dute honoko subjektuek:     1. Indar armatuetako kideek, Indar Armatuetako Errege Ordenantzak jarraitu       beharko dituzte.    2. Epaile, Magistratu eta Fiskalek Botere Judizialaren Lege Organikoaren       mugak errespetatu beharko dituzte elkarte profesionalak sortzeko.    3. Pertsona juridiko publikoek elkarteak sor ditzakete, eta elkarteetan       parte har dezakete, kide gisa, baldin eta beren sortze-arauak ez badie       debekatzen; baina, ezingo dute elkarteetan domeinu- edo nagusitasun-       jarrerarik hartu (ikus, EELaren 2.6 eta 3.g artikuluak).    4. Atzerritarrek elkarteak sor ditzakete Atzerritarren Eskubideari buruzko       4/2000 Lege Organikoaren 8. artikuluari jarraiki.  *** b) Xedeak ***  Legezko eta zilegi izateaz gain, elkarteen helburuak zehazturik egon behar du. Ez du zergatik, ordea, helburu bakar bat izan behar. Ikus EAEELaren 9.1.a) artikulua.  Gorago azaldu dugunez, xede horiek interes orokorrekoak edo interes partikularrekoak izan daitezke. Hala ere, euskal legeak interes partikularreko elkarteak arautik kanpo uzten ditu. Ez ditu debekatzen, baina arautu ere ez ditu egiten; gehienez ere interes komunak edo elkarrekikoak dituzten elkarteak barne hartzen ditu; hala nola, lan-mutualitateak edo aseguru-mutualitateak, baldin eta irabazi-asmorik gabeak badira.  Xedeei buruz zera gehitzen du Estatuko Legearen 4.6 artikuluak: “Los poderes públicos no facilitarán ayuda alguna económica, o de cualquier otro tipo, a aquellasasociaciones que con su actividad promuevan o justifiquen el odio o la violencia contra personas físicas o jurídicas, o enaltezcan o justifiquen por cualquier medio los delitos de terrorismo o de quienes hayan participado en su ejecución, o la realización de actos que entrañen descrédito, menosprecio o humillación de las víctimas de los delitos terroristas o de sus familiares. Se considerará a estos efectos, que una asociación realiza actividades previstas en el párrafo anterior, cuando alguno de los integrantes de sus órganos de representación, o cualesquiera otro miembro activo, haya sido condenado por sentencia firme por pertenencia a banda armada en tanto no haya cumplido completamente la condena, si no hubiese rechazado públicamente los fines y los medios de la organización terrorista a la que perteneció o con la que colaboró, apoyó o exaltó. Asimismo, se considerará actividad de la asociación cualquier actuación realizada por los miembros de sus órganos de gobierno y de representación, o cualesquiera otros miembros activos, cuando hayan actuado en nombre, por cuenta o en representación de la asociación, aunque no constituya el fin o la actividad de la asociación en los términos descritos en sus Estatutos”. *** d) Ondarea ***  Elkartearen xedeak betetzeko ondarea behar da. Ondare horren barruan sartzen dira ez bakarrik kideek jarritako ondasunak baizik kideen lana eta jarduera bera ere.  Aipatuondasunenjatorria kideen hasierako ekarpena, kideen edo kide ez direnen dohaintzak eta kideen kuotak osatzen dute.  Jardueraedo lana berriz, izan daiteke materiala zein intelektuala eta kideek edo kanpokoek egin dezakete. Hori ere elkartearen ondarearen zati kontsideratuko dela. Pentsa dezagun, esate baterako, adineko pertsonak laguntzera dedikatzen den elkarte batean, kideen lana laguntza hori ematea izango da.  *** e) Antolaketa ***  Elkarte guztiek behar dute barne-antolamendu bat beren xedeak bete ahal izateko (Euskal Elkarte Legearen 15 eta h. artikuluak).  Horri lotuta, esan behar da elkarteak irauteko egiten direla, kideak eta agintariak aldatzen badira ere. Ordea, Euskal Legeak “egitatezko elkarteak” edo “aldi baterako elkarteak” aipatzen ditu (diru-biltze taldeak, sinadurak jasotzeko taldeak, ongintza-jaialdiak eta abar). Aldi baterako elkarteak Elkarteen Erregistroan inskribatzen ez direnez, erantzukizun zibil zuzena izango dute. Alegia, elkartearen ondareak beharrean kideek erantzungo dute zuzenean sortutako zorrez eta obligazioez. Ikus EAEELaren 7 artikulua eta EELaren laugarren xedapen iragankorra.  Barne-antolamendurako arauei buruz, ikus aurrerago 7 puntua.  **** 6. Eraketa ****  Elkarteak kide sortzaileen akordio hutsez sortzen dira. Akordio hori agiri publiko edo pribatuan jaso behar da (eraketa-aktan, alegia). Akordio horri elkartearen estatutuak gehitu behar zaizkio, non pertsona juridikoaren funtzionamendu-arauak zehazten diren. Azter ditzagun, beraz, aipatu pausoak banan-banan.  *** a) Elkartea sortzeko akordioa ***  Aurreko ikasgaian esan bezala, elkarteak borondate-deklarazio hutsez sortzen dira -korporazioak ez bezala, zeinak legeen ondorioz sortzen diren-. Elkarteak autonomia pribatuaren ondorio dira, beraz. Akta egilestearekin bat eskuratzen du elkarteak nortasun juridikoa eta jarduteko gaitasuna, nahiz eta, aurrerago esango dugun legez, erantzukizuna mugatu ahal izateko Elkarteen Erregistroan inskribatu beharko duen. (Ikus, EELaren 5.2 artikulua).  Ez dago argi, ordea,zein negozio juridiko mota denelkartea sortzearena. Batzuen ustez, kontratu mota bat da, sozietatearen antzekoa, beste batzuk diote negozio atipikoa dela. Eztabaida horren gainean esan du Espainiar Auzitegi Gorenak 1997ko ekainaren 7ko epaian, elkartze-eskubideak zuzenbide zibilaren mugak gainditzen dituela. Gizartearen oinarrizko eskubide izanik, elkarteak sortzeak sozietate zibilak eratzeak baino gehiago esan nahi baitu. Elkarteetan parte hartzea eta kide izatea ez da beraz kontratu huts bat (sozietate zibil batean sartzea izan daitekeen gisakoa), pertsonaren oinarrizko eskubide eta askatasunaren adierazpena ere baizik.  Edonola ere, doktrinaren gehiengoak uste du elkarteak sortzeari eta elkarteko kide bihurtzeari kontratuetako borondate-adierazpenaren akatsen teoria aplika dakiekeela; Kode Zibilaren, 1.265 eta hurrengo artikuluak.  *** b) Eraketa-akta ***  Eraketa-aktan jasotzen da, esan bezala, elkartea sortzeko borondatea. (Ikus, halaber, Euskal Legearen 8. artikulua).  Akta hori dokumentu publikoan edo pribatuan jaso daiteke.  Aktan agertu behar da, EELaren 6. artikuluan eskatzen dena:     1. Fundatzaileen izen-abizenak, nazionalitatea eta egoitza.    2. Fundatzaileak pertsona juridikoak badira elkartea sortzeko borondatea       adierazten duen akordioa gehitu behar da.    3. Fundatzaileek elkartea sortzeko duten borondatea, elkarren artean       egindako hitzarmenak (baldin badaude) eta elkartearen izena.    4. Elkarte berriaren estatutuak.    5. Akta jaso den eguna eta lekua, eta parte-hartzaileen sinadura (edo horien       ordezkoena pertsona juridikoak badira sortzaile).    6. Behin behineko gobernu organoen izendapena.  *** d) Estatutuak ***  Estatutuetan jasotzen da elkartearen barne-funtzionamendurako araudia. Arau horiek xedatzeko askatasuna dute elkartearen fundatzaileek; baina hainbat betekizun jartzen zaizkie:     1. Elkarteen barne antolamenduak eta funtzionamenduak demokratikoa izan       behar du. (EELaren 2.5 artikulua).    2. Estatutuek legezkotasun printzipioa errespetatu beharko dute (Konstituzio       Auzitegiaren 1999ko ekainaren 14ko epaia).    3. Estatutuek jaso beharreko gutxieneko edukia: elkartearen izena, xedeak,       egoitza, eremu funtzional nagusia, administrazio- eta gobernu-organoak,       kide izateko eta kide izateari uzteko arauak, zehapen-araudia, kideen       eskubide eta betebeharrak, elkartearen hasierako ondarea, estatutuak       aldatzeko prozedura, iraungitzeko arrazoiak eta iraungi ostean ondareari       eman beharreko erabilera. (Euskal Legearen 9. artikulua eta EELaren 7.       artikulua). *** e) Erregistroa ***  Espainiako Konstituzioaren 22.3 artikuluak dio: “artikulu honen babesean sortutako elkarteak publizitate-efektuetarako inskribatu beharko dira erregistroan”. Izan ere, aurreko elkarte-legeak (1964ko abenduaren 24koak) agintzen zuen estatutuak bisatu egin behar zituela gobernadoreak eta ezinbestez inskribatu behar zirela erregistroan, funtzionatzen hasi ahal izateko. Arau hori konstituzio-kontrakotzat hartu izan du Espainiar Auzitegi Gorenak, elkartzeko eskubideaz askatasunez baliatzea eragozten baitu (ikus 1986ko urtarrilaren 14ko epaia eta 1994ko ekainaren 30ekoa). Ondorioz, estatuko Elkarte Lege berriak (1964ko legea derogatzen duenak) dio: “las asociaciones reguladas en la presente ley deberán inscribirse en el correspondiente Registro, a los solos efectos de publicidad”. Antzeko zerbait esaten du Euskal Legearen 8.1 artikuluak.  Erregistroaren arduradunak ezingo du elkartearen inskripzioa eragotzi ez bada legeak eskatzen dituen formazko betekizunak falta direlako (EAEELaren 40.4 artikulua). Erregistroaren arduradunak elkartea legez kontrakoa dela uste badu, Ministerio Fiskalari jakin arazi beharko dio, baina ezingo du inskripzioa ukatu (EAEELaren, 40.5 artikulua).  Erregistroan inskribatzeak elkartearen erantzukizun zibila mugatzen du. Elkarteak dituen obligazioez ez dute elkartea osatzen duten kideek zuzenean erantzungo, baizik eta elkartearen ondareak. Hori dela eta dio elkarteen Lege euskaldunak, elkartearekin harremanetan jartzen diren hirugarrenen bermerako dela inskripzioa; eta, inskribatzen ez den elkarteak ez duela erantzukizun zibil mugatua izango (elkartearen ondasunez gain, kideek zuzenean erantzungo dutela sortutako zorrez, alegia). Hori dio EELaren 10.4 artikuluak eta Euskal Legearen 13.ak.  Eraketaz gain, Erregistroan jaso beharko dira ere, honoko erabaki hauek:     1. Estatutuen aldaketa.    2. Onura publikoko deklarazioa.    3. Iraungipena.    4. Erregistroen Erregelamenduak agintzen dituenak.  Edonork du Elkarteen Erregistroa kontsultatzeko eta bertan jasotakoaren ziurtagiriak eskatzeko eskubidea.  *** f) Izena ***  Elkartearen izenak haren xedeak zein diren adierazi beharko du (EAEELaren 10.4. art), edo eta, xedeen berri ematen ez badu ere elkartea bereiziko duen deitura izan behar du.  Ez dira onartzen:     1. Balio orokorrei erreferentzia egiten dieten izenak (EAEELaren 10.3. art)    2. Lekuaren izenaren jabetzea ekiditeko ez dira onartzen leku izenak, baldin       eta lurralde berari erreferentzia egiten dioten antzeko beste elkarte       batzuk sor badaitezke.      1. Elkartearen izaeraren nahiz xedeen gaineko zalantzak pizten dituzten       izenak. Ikus, EEL, 8.1 artikulua; Euskal legearen 10.1. art.    2. Beste elkarteen izenak edo horien oso antzekoak direnak, elkarren arteko       nahasmenera eraman baitezakete. EELaren 8.3 artikulua; Euskal legearen       10.1. art.    3. Legez kontrako balioei erreferentzia egiten dieten izenak (EEL, 8.2       artikulua; Euskal legearen 10.2. art.).  **** 7. Antolaketa ****  Elkartearen barne-antolamendua xedatzea elkartzeko oinarrizko eskubidearen alderdietako bat da. Ondorioz, elkarte bakoitzak askatasuna izango du bere barne- araudia ezartzeko, beti ere, Konstituzioak eta legeek ezartzen dituzten gutxieneko mugak errespetatuz (EAEELaren 4.4. art). EELaren 4.2 artikuluak debekatu egiten dio administrazioari elkartearen barne jarduera oztopa dezaketen neurriak hartzea.  Estatuko Lege Organikoaren 2.5 artikuluak, estatu guztian aplikagarri denak dio 2.5 artikuluan elkarteen antolamendu orokorrari buruz: “La organización interna y el funcionamiento de las asociaciones deben ser democráticos, con pleno respeto al pluralismo. Serán nulos de pleno derecho los pactos, disposiciones estatutarias y acuerdos que desconozcan cualquiera de los aspectos del derecho fundamental de asociación”.  Euskal Legearen 15. artikuluaren arabera honokoak dira elkarteek izan behar dituzten gutxieneko barne-organoak:  (1) Kideen batzorde orokorra. Urtean behin bilduko da gutxienik eta elkarteari dagozkion erabaki garrantzitsuenak hartzea dagokio; hala nola, estatutuen aldaketa, zuzendaritza-batzordea hautatzea, urteko aurrekontua onartzea, elkartea desegitea, beste elkarte batzuetan parte hartzea edo beste elkarte batzuekin batzea, eta estatutuek gehitzen dituzten bestelako erabakiak.  (2) Zuzendaritza-batzordea. Elkartearen kudeaketa arrunta dagokio eta batzorde orokorrak erabakitakoa betearazi behar du.  Esandakoez gain, elkarteek nahi dituzten organoak eta prozedurak ezar ditzakete (EAEELaren, 15.3), demokratikoak badira eta legezkotasun printzipioa urratzen ez badute (Estatuko legearen 2.5 artikuluari jarraiki).  Zilegi al da elkarteek bere barne-funtzionamenduan emakumezkoak baztertzea? Hondarribiko eta Irungo alardearen antolaketaz arduratzen diren elkarteek emakumezkoak soldadu bezala baztertzen zituztela eta, udaletxeen aurkako demanda jarri zuten alarde mistoaren aldekoek. Demandari honela erantzun zion EAEko Auzitegi Nagusiak, 496/2002, 2002ko ekainaren 21eko epaian: alardea antolatzen zuen elkartea pribatua izanik, eta elkarteak sortzeko eta antolatzeko askatasun eskubideari men eginez, Espainiar Konstituzioaren 14. artikuluak (sexuagatiko bazterkeria debekatzen duenak) ezin du eskubide hori mugatu. Izan ere, emakumezkoek aukera dutelako soldadu bezala aritzeko beste elkarte batean, alarde mistoaren aldekoan, alegia. Ondorioz, EAEko Auzitegi Nagusiaren arabera zilegi da elkarte pribatu batek emakumezkoak baztertzea.  **** 8. Elkartekide izatea ****  Euskal Legearen arabera (26. artikulua), edozein elkarteko kidek berezko eskubide batzuk ditu, estatutuetan aitortzen zaizkion guztiez gain. Hona eskubide besterenezin horiek:  (1) Elkarteko kide diren guztien izenak ezagutzeko eta elkartearen kontuen berri izateko eskubidea.  (2) Elkarteak bere aurka zehapenak ezarri aurretik bere burua defendatzeko eskubidea. Edozein kasutan, diziplinazko neurriak nahiz bestelako zehapenak arrazoiturik egon beharko dira.  Zehapenak (elkartetik botatzea edo bazkidetza denbora baterako etetea barne) aurka daitezke epailearen aurrean. Motibaturik egon behar dutenez, epaileak legezkotasun printzipiora egokitzen diren aztertu beharko du (ikus Espainiar Konstituzio Auzitegiaren 1991ko uztailaren 4ko epaia). Estatutuek ezingo diote bazkideari inola ere ukatu akordioak aurkatzeko eskubidea; horrek interesduna babesik gabe utziko bailuke, EKren 24 artikulua urratuz. Halaber, bazkideak kanporatzeko arrazoiak ezin dute bazkidearen adierazpen-askatasunaren kontrakoak izan (horrela dio Espainiar Auzitegi Gorenaren 2000ko martxoaren 16ko epaiak).  (3) Eskubideon bermerako xedatzen du legeak elkarteak hiru liburu eraman behar dituela: elkarteko kideen liburua, akta-liburua eta kontuen liburua. Hiruak ere Elkarteen Erregistroak eman beharrekoak.  (4) Kideek elkartearen jardueran parte hartu ahal izango dute, botoa emanez, batzorde orokorrean parte hartuz eta, aukeratuak izanez gero, batzorde zuzentzailearen parte izanez.  (5) Estatutuen nahiz legearen kontrako akordioak aurkatu ahal izango ditu (bazkide bat elkartetik botatzeko akordioa barne).  EELaren 40.3 artikuluak berrogei eguneko epea ematen die kideei estatutuen eta legeen aurkako akordioak aurkatzeko.  Edonola ere, Estatuko Legearen 40.2 artikuluak edozein interesaturi zabaltzen dio elkartearen akordioak aurkatzeko eskubidea; agi denez, baita akordioak ukitzen dituen hirugarrenei ere, eta ez bakarrik elkarteko kideei.  (6) Elkarteko edozein kidek elkartea utzi ahal izango du berak nahi duenean. Estatutuetan xedatu ahal izango da elkartea uzten duen kideari egindako ondare mailako ekarpena itzul dakion (elkarte-kide izan den bitartean ordaindutako kuotak salbu). Edonola ere, itzulketa horrek ezingo ditu elkartearekin harremana duten hirugarrenak kaltetu.  Bazkideen obligazioak edo betebeharrak honakoak dira, Euskal Legearen 27. artikuluaren arabera (ikus, halaber, EELaren 22. artikulua):     1. Elkartearen xedeak lortzen laguntzea.    2. Elkartearen gastuak ordaintzen laguntzea, estatutuak esaten duten moduan       (kuotak edo bestelako ordainketa moduak).    3. Elkartearen organoek baliozkotasunez hartutako erabakiei men egitea.  Bestalde, elkarteak, estatutuetan ezarritakoaren arabera bazkideak onartzeko edo ukatzeko aukera du. Ez dago edozein elkarteko bazkide izateko berezko eskubiderik.  Bazkidetza ezingo da besterendu (ez inter vivoseta ez mortis causa ere), Estatutuek besterik esaten ez duten bitartean (ikus Kataluniako Legearen 22.8 artikulua).  Elkarteak kideen datu pertsonalak jaso ahal izango ditu fitxategi informatikoetan. Datu horiek aipatu 15/1999, Datu Informatizatuen Babeserako Legeak agintzen dituen betekizunak bete beharko dituzte (ikus 10.10.3 puntua). Euskal Elkarte Legearen 26.e eta EELaren 14. artikuluak kontuan izan behar dira gai horretan.  Azkenik, EELaren 2.9 artikuluak xedatzen du aginte publikoak ezin duela inor baztertu edo faboratu elkarte bateko kide izate hutsagatik.  **** 9. Esekitzea eta iraungitzea ****  Aurreko ikasgaian pertsona juridiko pribatuen iraungipenari buruz esandakoari Euskal legearen 30. eta EELaren 38. artikuluak xedatutakoa gehitu behar zaio: elkartearen erabakiaz gain, hirugarren batek elkartea desegiteko, epailearen erabakia behar da. Bestela esanda, administrazioak ezin du elkartearen jarduera eten eta are gutxiago elkartea desegin.  Elkartearen jarduera eteteko edo elkartea desegiteko arrazoiak honokoak dira:     1. Zigor Kodeak elkartea legez kontrakoa dela badio.    2. Elkarte Legeak zein arau zibilek elkartearen eraketa deuseza dela       badiote.   IV. FUNDAZIOA **** 1. Araudia ****      * Espainiako Konstituzioaren 34. artikulua.     * Fundazioei buruzko50/2002Estatuko Legea, abenduaren 26koa (EFL).     * Euskal Autonomia Erkidegoko Fundazioei buruzko 12/1994 Legea, ekainaren       17koa (EAEFL).     * Dekretua 404/1994, urriaren 18koa, Euskal Autonomia Erkidegoko Fundazioei       buruzko Erregistroa sortzen duena.     * Nafarroako Foru Konpilazioaren 44-47 Legeak. (NFB).   **** 2. Kontzeptua ****  Espainiako Konstituzioaren 33.1 artikuluak jabego pribatua eta oinordetza- eskubidea babesten ditu. Hurrengo artikuluak, 34.1.ak, fundazioak sortzeko eskubidea aitortzen die hiritar guztiei, beti ere, legeari men eginez eta interes orokorreko xedeak betetzeko sortzen bada.  Pertsona orok du bere ondareaz libreki xedatzeko eskubidea (oinarrizko eskubidea ez bada ere), baita interes orokorreko helburu batzuk bete daitezen, ondasunak fundazio moduko pertsona juridikoetara bideratzeko ere. Ikus Espainiar Konstituzio Auzitegiaren 49/1988 epaia, martxoaren 22koa.  Elkartearekin batera, fundazioak aspaldi arautu zituen Estatuko legediak. XIX. mendean ordea, fundazioak krisian sartu ziren. Izan ere, fundazioak, Espainiaren historian zehar, jabe handien ondasunen binkulazioetara lotuta egon dira. Erdi Arotik zetozen lursail handien binkulazio edo loturak (Eliza, familia, herriekikoak) hautsi egin zituen 1820ko urriaren 11ko desamortizazio- legeak, eta, ideologia liberalaren arabera, salgai deklaratu zituen. Lege horren xede nagusietako bat fundazioen bitartez esku mortuetara binkulatutako ondasunak askatzea izan zen, hain zuzen. Hala ere, legearen jitea gehiegizkoa zen; binkulazioekin batera, ongintza-etxeak ere desegin baitzituen, fundazio izate hutsagatik. Kontuan izan behar da ongintza-fundazio horiek Estatuaren betebeharrak arintzen zituztela. Horretaz konturaturik, Kode Zibilak, pertsona juridikoaren araudia finkatzerakoan, fundazio partikularren (hots, familia aberatsen, herrien nahiz elizaren ondasunak binkulatzera jarritako fundazioen) debekua gorde zuen; aitzitik, interes orokorreko fundazioak legeztatu egin zituen 1889 urtean.  Ehun urte beranduago, Espainiako Konstituzioak irizpide bera jarraitzen du aipatu 34. artikuluan, fundazioek “interes orokorreko” izan behar dutela agintzen duenean. Halaber, 1994ko eta 2002ko Estatuko Fundazioen Legeak ere, ideia berari datxekie. Fundazioaren erabilpen okerra ekidin behar bada ere, interes orokorraren alde egiten duen ekimen pribatua sustatu beharra dago. Horren lekuko lege berriaren lehen bi artikuluek xedatzen dutena: “Son fundaciones las organizaciones constituidas sin ánimo de lucro que, por voluntad de sus creadores, tienen afectado de modo duradero su patrimonio a la realización de fines de interés general”(2.1 artikulua). “Las fundaciones deberán proseguir fines de interés general: de asistencia social, cívicos, educativos, culturales, científicos, deportivos, sanitarios, de cooperación para el desarrollo, de defensa del medio ambiente o de fomento de la economía o de la investigación, de promoción del voluntariado, o cualesquiera otros de naturaleza análoga”(3 artikulua). “La finalidad fundacional debe beneficiar a colectividades genéricas de personas. Tendrán esta consideración los colectivos de trabajadores de una o varias empresas y sus familiares”(3.2 artikulua).  Fundazio delako erakundearen testuingurua agertu ostean, ikuspegi juridikotik hura zer den zehazten saiatu behar dugu. Lehenik eta behin fundazioa onura publikoko interes bat lortzera lerratutako ondare mota bat dela esan beharra dago. Hala ere, lege berriek, fundazioaren antolamenduari garrantzia handia ematen diote, pertsona juridiko mota horren osagai nagusi bat bihurtzeraino. Azpimarratzekoa da, araudi garaikideak administrazioari ematen dion partaidetza: fundazioaren kontrol sakona du administrazio eskudunak “babesletza” deritzan organoaren bitartez.  **** 3. Indarrean dagoen legeria ****  Euskal Autonomia Erkidegoaren Fundazio Legeak Erkidegoan aritzen diren fundazioak arautzen ditu (2 eta 7.1.e artikuluak). Nafarroako Konpilazioak berriz, fundatzailearen esku uzten du fundazioa bertako araudiaren arabera sortzea (44. Legea). Edonola ere, Nafarroaren kasuan, Konpilazioaz gain, aipatu 10/1996 Foru Legea aplikatzen zaie administrazioarengandik onurak jaso nahi dituzten fundazioei.  Estatuko legearen zenbait artikulu aplikazio orokorrekoak dira, bai Euskal Erkidegoan eta baita Foru Erkidegoan ere. Hona aplikazio komuneko xedapenak: fundazioaren kontzeptua (2 artikulua), xedeak (3.1 eta 3.2.), fundazioaren nortasun juridikoa (4. art.), fundazioaren patronatua (14) eta fundazioa iraungitzeko arrazoiak (31. art.). Estatuko Fundazio Legearen Azken Xedapenaren arabera artikulu horiek oinarrizkoak dira EKren 149.1.1 artikuluari jarraiki.  Zenbaiten ustez (Ramón Durán Rivacoba) ez da zilegi gai honetan Espainiako Konstituzioaren 149.1.1. artikuluaren aplikazioa egitea; izan ere, artikulu horrek xedatzen duen espainiar guztien berdintasuna bermatzeko aitzakiarekin, edozein arau harmonizatzeko eskubidea emango lioke Konstituzioak estatuko legegileari.  Aipatu legearen 1.2.aAzken Xedapenaren kariaz, egoitza (6. art.), atzerriko fundazioak (7. art.) eta fundazioa inskribatzearen eragina (37.4) Estatuko eskumen esklusiboa dira, KEaren 149.18 artikuluaren aginduz.  Estatuko legediak erregulatuko ditu ere Autonomia Erkidego batean baino gehiagotan aritzen diren fundazioak (exEstatuko Fundazioen Erregelamenduaren 1.1 artikulua).  **** 4. Elementuak ****  Edozein fundazioren osagai nagusiak hiru dira: ondarea edo dotazioa, xedea edo helburua eta onuradunak. *** a) Ondarea ***  Fundazioaren muina ondarea da. Onura publikoko xedeak betetzera bideratutako ondarea da, berez, fundazioa. Ondare horri pertsona-izaera ematen zaio errazago bete ditzan gizartearen aldeko bere helburuak.  Dirutan neur daitekeen edozein eratako ondasun eta eskubideek osatzen dute fundazioaren ondarea (EAEFL 20. artikulua).  Fundazioaren hasierako ondareari, fundatzaileak jartzen duenari, hain zuzen, ekarpen esaten zaio. Euskal Legearen 9. artikuluak agintzen du ekarpena edozein motatako ondasun nahiz eskubidez osa daitekeela; beti ere, fundazioaren hasierako xedeak bermatzeko nahikoa izan behar du. Hasierako ondarea behingoan jar daiteke fundazioaren izenean, edo hurrenez hurren. Azken kasu horretan haserako ekarpenak ezingo du agindutako guztiaren %30 baino txikiagoa izan eta gehienez ere bost urteko epea egongo da dotazioa osatzeko (Estatuko legearen arabera nahikoa da hasieran %25 jartzea). Eskubideak badira, epe hori luza daiteke, bermatuta badaude.  Bestalde, gobernu-organoari dagokio ondarea administratzea eta kudeatzea estatutuetan eta legean zehaztutako moduan.  Ondarearen kudeaketari dagokionez, honakoa zehazten du euskal Legearen IV. kapituluak:  (1) Fundazioaren ordezkariek fundazioaren aldeko liberaltasunak eta dohaintzak onartu edo errefusatu ahal izango dituzte; beti ere, babesletzari hartutako erabakiaren berri emanez. Babesletzak, erabakiak fundazioaren interesak kaltetzen dituela baderitzo, epailearen aurrean erantzukizun akzioak tarteratu ahal izango ditu ordezkari eta arduradunen aurka.  (2) Ondarearen xedapen egintzei buruz ere berri eman beharko zaio babesletzari.  (3) Fundazioen Erregistroan jaso beharko dira (1) eta (2) zenbakietan aipatutako erabakiak.  (4) Fundazioaren ondarea osatzen duten ondasunak inbentariatu egin behar dira eta fundazioaren izenean egon behar dira.  Fundazioek merkataritza eta industriazko jarduera izan dezakete, jarduera horiek fundazioaren helburuetara lerratuta dauden bitartean. Edonola ere, babesletzari jakinarazi beharko zaio jarduera hori. Ikus, Euskal Legearen 25. artikulua.  Fundazioek lortutako diru sarreren % 70 gutxienez, fundazioaren helburuak betetzera jarri beharko da. Gainerakoarekin, administrazio-gastuak ordaindu eta ekarpena handitu beharko da.  Gobernu-organoek, urtero, fundazioaren egoera ekonomikoaren balantzea aurkeztu beharko dute eta hurrengo urteko aurrekontuen berri eman beharko dute. Eta fundazio handiek (garrantzia ekonomiko handia dutenek alegia) kanpoko kontu- ikuskaritza gainditu beharko dute. *** b) Xedea ***  Euskal Legearen 3. artikuluak dio fundazioaren xedeak interes orokorrekoa izan behar duela eta ezingo dituela norbanako zehatzak onuratu. Ezkontideari edo fundatzailearen familiari (laugarren graduko ahaideetaraino) bideratutako fundaziorik ez da onartzen. Interes pribatuko fundazioak legez kanpokoak dira beraz.  Estatuko Legearen 2. artikuluak, ordea, salbuespen bat egiten du: familiako fundazioak edo fundazio pribatuak legezkoak dira baldin eta ondare historikoa kontserbatzeko eta zaharberritzeko sortu badira. Ikus Estatuko 16/1985 Legea, Ondare Historikoari buruzkoa.  Nafarroan, berriz, Konpilazioak askatasun handiagoa ematen dio fundatzaileari, eta ez dizkio ateak erabat ixten interes pribatuko fundazioari. Aipatu arauaren 44. legearen arabera “edonork era ditzake, administrazioaren onespenik gabe, karitate-fundazioak edota ageriko beste gizarte-interesen bat duten fundazioak”.  Bestalde, legezko xedeakizan behar ditu fundazioak. Ez dira beraz delituak egitera bideratutako fundazioak onartzen (KE 34 eta 22.2 artikuluak).  Azkenik, fundazioak beren helburu eta jardueren berri eman behar du, balizko onuradunek eta interesatuek ezagutu ditzaten (ikus EAEFL 24. artikulua).  **** 5. Eraketa **** *** a) Fundazioa sortzeko negozio juridikoa ***  Fundazioa sortzea negozio juridiko bat egitea da. Negozio juridiko hori Pertsonaren Zuzenbidearen eremuko negozioa da, eta horregatik aztertzen dugu guk, hain zuzen, pertsonari dagokion programaren zatian. Baina, aldi berean, ondarezko negozio juridiko bat ere bada, izan ere, fundazioak bere xedeak eta helburuak bete ahal izateko ondarea edo dotazioa behar baititu.  Aldebakarreko negozio juridikoa da, nahiz eta fundatzaile bat baino gehiago egon daitekeen; ez baitago fundatzaileen artean interes kontrajarririk, alegia, interes guztiak berdinak dira eta pertsona juridiko hori sortzera bideratzen dira. Fundazioa sortzeko, elkartean ez bezala, formazko betekizun eratzaileak eskatzen dira. Horrek esan nahi du, fundatzaileek fundazioa sortu nahi dutela adierazten dutenetik fundazioak nortasun juridikoa eskuratu bitartean, pertsonatasuna eskuratzeko dagoen ondareak izaera juridiko berezia duela. Negozio hori, liberaltasun modala dela esaten da. Izan ere, dohaintza egileak pertsona juridiko berri bat sortzera bideratu du ondarea (karga edo modushori izango du, beraz, fundatzailearen liberaltasunak), eta xede hori betetzen ez bada, errebokatu egin ahal izango du hura (ikus Kode Zibileko 797 artikulua).  *** b) Fundatzaileen gaitasuna ***  Fundatzaileak pertsona fisikoak edo juridikoakizan daitezke. Azken horiek pertsona pribatuak eta publikoak izan daitezke (EFL 4.1 artikulua).  Pertsona fisikoei dagokienez, liberalitateak egiteko gaitasuna eskatzen zaie (ikus EFL 8.2 artikulua). Horrek kanpoan uzten ditu gehienetan adingabe emantzipatuak baldin eta Kodearen 323 artikuluko ondasunen gaineko xedapen- ahalmenez baliatu behar badute (ikus 5.5. puntua).  Pertsona juridikoek, aldiz, organo eskudunaren baimen idatzia behar dute; eta, pertsona juridiko publikoak izanik, haien eraketa-legeak agintzen dituen mugak eta prozedurak errespetatu beharko dituzte (EFL 8.3 artikulua).  *** d) Forma ***  Fundazioa sortzen duen negozio juridikoa inter vivosnahiz mortis causaegin daiteke. Bietara ere fundazioa sortzeko borondate-adierazpena eskritura publikoan sortu beharko da (NFKren 44. legea eta EFL 9. artikulua). Fundatzaileak eskritura publikoan jaso beharko du fundazioaren eraketa-akta. Eskritura horretan, fundazioa sortzeko asmoaz gain, honokoak zehaztu beharko ditu, EAEFL 6. artikuluaren arabera (ikus, halaber, Nafarroako Konpilazioaren 44.2 artikulua):     1. Fundazioa sortzeko gaitasuna, fundatzailearen nazionalitatea, egoitza,       auzotasuna eta ezkontzako ondasunen erregimena.    2. Zein legeren arabera sortu nahi duen fundazioa.    3. Ekarpena.    4. Estatutuak.    5. Gobernu-organoa osatzen duten pertsonak.   Mortis causaegiten diren negozioetan fundatzaileak berak egiletsiko du fundazioa sortzeko eskritura publikoa, edo, horren ordez, eskritura hori egiletsiko duen norbait izendatu ahal izango du (Nafarroako legeak aukera ematen du ataza hori fundazioaren patronatuari egozteko). Ez badu eskritura egiteko inor izendatzen, foru-komisarioak, testamentu-albazeak edo oinordekoek egin beharko dute (EFL 9.4 artikulua).  Eraketa-akta egiletsi ostean eta fundazioa inskribitzen den bitartean, fundazioaren gobernu-organoek dotazioa kudeatzeko ezinbestekoak eta presazkoak diren erabakiak hartu ahal izango dituzte; eta inskribitu ondoren, erabaki horiek bere gain hartuko ditu fundazioak. Inskripziorik egiten ez bada, ordea, dotazioak erantzungo du hartutako zorrez, eta dotazioa nahikoa ez bada, gobernu-organoen ondareek erantzungo dute, solidarioki eta mugarik gabe. Hori agintzen du Euskal Legearen 8. artikuluak, gobernu-organoen behin-behineko ahalmenak arautzen dituenean.  *** e) Estatutuak ***  Fundazioaren estatutuek honoko gutxieneko edukia izan behar dute euskal Legearen aginduz (7. artikulua):  (1) Erakundearen izena, fundaciónedo “fundazioa” edo “irakaskundea” izenak agertu beharko duela. Fundazioak ezingo du Fundazioen Erregistroan lehendik jasotako beste fundazio baten izena hartu.  (2) Fundazioaren helburuak. (3) Fundazioaren helbidea, Euskal Autonomi Elkartean egon beharko duela kokatua.  (4) Egoitzarik edo ordezkaritzarik balitz, horien kokalekua erabakitzeko ahalmena izango duen organoa.  (5) Zein lurraldeetan gauzatu behar dituen, nagusiki, bere jarduerak.  (6) Baliabideak fundazioaren helburuei begira erabiltzeko eta onuradunak zehazteko oinarrizko arauak.  (7) Gobernu eta ordezkapeneko organoa, zeinek osatzen duen, kideak izendatzeko eta ordezkatzeko arauak, kentze-arrazoiak, ahalmenak eta erabakiak hartzeko eta onartzeko modua.  (8) Fundazioaren laguntzailerik balitz, horien zuzenbidezko jaurbidea eta horiek fundazioaren gobernu-organoetan izango duten partaidetza arautzea.  Estatutuetan, bestalde, estatutuak aldatzeri eta fundazioa batzeari edo amaitzeari buruzko arau bereziak jaso daitezke, bai eta fundatzaileek ezarri nahi dituzten bidezko hitzarmenak edo baldintzak ere”.  *** f) Erregistroan inskribatzea ***  Fundazioak nortasuna eskuratzeko Fundazioen Erregistroan (dela autonomikoa dela estatukoa) inskribatu behar dira. Inskribaturiko entitateak bakarrik erabil dezake “fundazio” deitura.  Euskal Autonomia Erkidegoko Legearen 5.2 xedapenak eta Estatuko Legearen 3. artikuluak agintzen dute hori. Ordea, Nafarroako Konpilazioaren 44. artikuluak zera dio: “... Nafarroan edonork era ditzake, karitate-fundazioak, sustapen- fundazioak edota ageriko bete gizarte-interesen bat duten fundazioak, administrazioaren onespenik gabe; horretarako, eratzaileak, ondarea esleitzerakoan, adierazi behar du fundazioari nortasun juridikoa emateko borondatea duela...”. Nafar legeak beraz, ohiturari jarraiki, ez du erregistroan inskribatzearen betekizunik eskatzen fundazioak nortasun juridikoa eskura dezan; aitzitik, fundatzailearen borondate adierazpenarekin nahikoa izango dela dio. Ordea, estatuko legearen aipatu 3. artikulua (inskribatzeari balio eratzailea ematen diona, hain zuzen) aplikazio orokorrekoa dela jakinik, ematen du, Nafarroan ere, inskribatzearekin bat eskuratuko dutela fundazioek nortasuna, Konpilazioak besterik badio ere. Edonola ere, aipatu 10/1996 legearen 1. artikuluaren arabera, zerga-onurak jaso ahal izateko Nafarroako Fundazioen Erregistroan inskribatu beharko dira ere fundazioak.  Erregistroaren arduradunak ezin ditu inskribatu Legearen betekizunak betetzen ez dituzten entitateak. Hala ere, akatsa zuzentzeko epe bat izango dute interesatuek, Euskal Fundazioen Erregistroko Erregelamenduaren 25.2 artikuluan zehazten dena.  Euskal Fundazioen Erregistroaren Erregelamenduaren 23. artikuluak dio, eraketa- akta egilesten denetik (inter vivosnegozioaren ondorio bada fundazioa), nahiz kausatzailea hiltzen denetik (mortis causadelako negozioa bada), hiru hilabeteko epea dagoela fundazioa erregistroan inskribatzeko. Inskribatu behar dutenek egiten ez badute, sortutako kalteen erantzule zibil izango dira eta fundazioen Babesletzak zehapenak ezarri ahal izango dizkie (aipatu Erregelamenduaren 24. artikuluari jarraiki). Euskal Autonomia Erkidegoaren Fundazioen Erregistroa, Justizia Sailordetzaren Kabinete Teknikoaren menpe dago (Erregelamenduaren 14. artikulua, ikus). Nafarroakoa berriz, Presidentzia Sailean dago organikoki kokatua (aipatu 10/ 1996 Legearen 1. xedapen gehigarria). **** 6. Antolamendua ****  Fundazioen antolamendua fundatzailearen esku dago, printzipioz. Berak erabaki ahal du fundazioa zuzenduko duten organoak nolakoak izango diren eta, baita, nork hartuko dituen ere. Hala ere, badira zenbait antolamendu-arau legeak inperatiboki ezartzen dituenak; fundazio oro patronatu batek zuzenduko dituela eta babesletzak zainduko dituela agintzen duena, eskuarki. Bestalde, fundatzaileak zehazten ez dituen eginkizunak eta antolamendu hutsuneak ere, legeak beteko ditu.  Esandakoaren arabera, bi dira fundazioaren aginte-organoak. Azter ditzagun organo biak banan-banan.  *** a) Patronatua ***  Patronatua (nahiz eta euskal Legeak izenari itzuri egiten dion) fundazioaren gobernua eta ordezkaritza-organoa da eta haren erregimena eta izendapena fundatzailearen esku dago.  Fundazioaren estatutuetan jaso beharko da gobernu eta ordezkaritza organoa nork osatzen duten, kideak izendatzeko eta ordezkatzeko arauak, enkaitzeko arrazoiak, ahalmenak eta erabakiak hartzeko moduak. Euskal legearen 7. artikuluak agintzen du hori. Estatutuak ezer esaten ez badu ordea, honoko arauak aplikatu beharko dira:     1. Patronatua hiru kidek osatuko dute gutxienez, eta horietako bat       lehendakaria izango da.    2. Fundazioaren gobernu-organoko kide izan daitezke pertsona fisikoak       (jarduteko gai direnak eta kargu publikoetarako desgaitzerik ez dutenak)       eta baita pertsona juridikoak ere, beren ordezkaritza-organoen bitartez.    3. Patronatuaren kideek ezingo dute fundazioarekin kontraturik egin ez       norbere izenean ez eta beste baten izenean ere.    4. Gobernu-organoaren kideak erantzule dira fundazioaren aurrean, salbu       erantzukizuna sortarazi duen erabakiaren aurka agertu zirenak edo erabaki       horretan parte hartu ez zutenak.    5. Babesletzak erantzukizun-akzioak tarteratu ahal izango ditu eta baita       fundatzaileak ere, gobernu-organoko kideen jokaera fundazioaren helburuen       kontrakoa baldin bada.    6. Patronatuaren kideen erantzukizuna eskatzeko akzioak Erregistroan jasoko       dira eta baita erantzukizuna ezartzen duen epailearen erabakiak ere.    7. Epaileak erabaki dezake erantzukizun auzipean dagoen patrono bat       suspenditzea.    8. Patronatuak azpi-organoetan delega ditzake bere funtzioak, salbu       aurrekontuaren aprobazioa eta babesletzaren baimena behar duten xedapen       erabakiak.    9. Patrono-kargua ez da ordainduko.   10. Azkenik, estatutuek esandakoaz gain, patronatuko kide izateari utziko       zaio honoko arrazoiengatik: heriotza edo heriotza deklarazioa, ezgaitzea,       diligentzia falta edo epaileak deklaratutako erantzukizuna, epea       iragaitea (epeduna bazen kargua), errenuntzia. Ikus, EAEFL 16. artikulua. *** b) Babesletza ***  Babesletza organoaren aukeraketa eta antolamendua, aldiz, ez dago fundatzailearen esku, administrazioaren esanetara baizik. Babesletza erakunde administratibo bat izanik, ez dagokigu guri haren funtzionamendua aztertzea. Esan dezagun, edonola ere, babesletzaren funtzioa zein den: fundazioari laguntza ematea eta haren jarduera ikuskatu eta kontrolatzea. Babesletza arautzen duten arauak EAEFLren VII. kapituluan daude.  **** 7. Eraldatzea, fusioa eta iraungitzea ****  Gerta daiteke lege berrietara edo eta gizarte-egoerara egokitzeko fundazioaren antolamendua aldatu behar izatea. Aldaketa horrek ez dakar pertsona juridiko berri bat sortzea, zegoenaren egokitzapena baizik. Edonola ere, estatutuaren aldaketa guztiak erregistroan inskribatu behar dira (EAEFL 31. artikulua ikus).  Zenbaitetan aldaketa gabe, beste fundazio batzuekin bat-egitea proposatzen da helburuak hobeto bete ahal izateko. Bat egite hori borondatezkoa izan daiteke, eta baita babesletzak iradokitakoa ere. Azken kasu horretan, babesletzak agindu dezake zerga-onurak eta bestelako laguntzak jaso nahi badituzte bat egin beharko dutela osagarri diren zenbait fundaziok (euskal Legearen 32. artikulua).  Administrazioaren interbentzio horri gehiegizkoa iritzi diote batzuk. Nafarroako legearen arabera, esate baterako, zaila da administrazioak bat- egitea agindu dezan, ez bada, zerga-onurak jasotzen dituzten fundazioetan.  Iraungipenari buruz, aurreko ikasgaian esandakoa gogoratu behar dugu hemen, aipa daiteke, patronatuak erabaki behar duela iraungipena, salbu epaileak fundazioaren xedea edo bitartekoak ez-legezkoak direla erabakitzen duenean. Ikus, aipatu legearen 33. artikulua.  Iraungi ostean likidazio-fasean sartzen da fundazioa. Nora doaz zorrak eta obligazioak kitatu ostean geratzen diren fundazioaren ondasunak? Lehenik eta behin, patronatuak esandako erakundeetara; ezer esaten ez bada, berriz, babesletzak erabaki ahal izango du antzeko xedeak dituzten erakundeetara bideratzea (euskal Legearen 35. artikulua).  Nafarroako Konpilazioak aukera ematen dio fundatzaileari bere oinordekoei itzul dakien ondarea (NFK 47. legea).     245 
