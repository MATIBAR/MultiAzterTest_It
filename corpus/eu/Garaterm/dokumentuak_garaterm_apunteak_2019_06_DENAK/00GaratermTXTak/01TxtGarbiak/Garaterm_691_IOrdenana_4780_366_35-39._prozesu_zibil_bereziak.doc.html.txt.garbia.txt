                             35-39._GAIAK:_PROZESU_BEREZIAK.    I. XEDAPENEZKO PROZESUAK.  1. BABES JUDIZIAL PRIBILEGIATUA.  1881eko Prozedura Zibileko Legeak prozesu zibil berezi ugari arautzen zituen; hau da, babes judizial pribilegiatu asko aurreikusten zituen.  Egoera honen aurrean, Prozedura Zibileko Lege berria prozesuak errazten saiatu egin da, prozesu arruntaren ildotik bideratuz. Honela, legeak bi deklarazio- prozesu baino ez ditu aurreikusten: prozesu arrunta eta hitzezko judizioa; bestalde, ahalik eta prozesu berezirik kopuru handiena bertan behera uzten, eta prozedura-berezitasunak murrizten saiatu egin da.  A. Xedapenezkoak ez diren prozesu zibilak.  Prozesu hauen bidez, arau zibil substantiboak aplikatzen dira. Kasu hauetan alderdiek ezin dute prozesuaren objektuaz xedatu.  PZLeko IV. Liburuko I. Tituluak arautzen ditu prozesu hauek: gaitasuna, seme- alabatasuna, ezkontza eta adin txikikoei buruzko prozesuak.  Prozedurari dagokionez, legeak hitzezko judizioari igortzen du (berezitasun batzuekin), baina aplikatzen diren printzipioak desberdinak dira.  B. Xedapenezko prozesu zibilak.  Gainerako prozesu guztiak xedapenezko prozesuak dira. Kasu honetan, alderdiek prozesuaren objektuaz xedatzea daukate. Baina hainbatetan berezitasun batzuk egongo dira. Batzuetan, aplikatu behar den zuzenbide materialek arau prozesal bereziak ekar ditzakete (prozesuaren objektuari buruzkoak, eskumenari buruzkoak, alderdiei buruzkoak, kautelazko neurri buruzkoak, eta baita exekuzioari buruzkoak ere). Baina honek ez du esan nahi prozedurari buruzko arau bereziri dagoenik (egintza prozesalak eta prozedura arautzen dutenak).  Beste batzuetan, prozedurari buruzko arau bereziak daude. Lege zaharrean ez bezala, lege berriak prozedurari buruzko berezitasun gutxi daude. Prozedura guztiak judizio arrunt edo hitzekoaren ildotik bideratzen dira; ondoren prozedura-arau bereziak ezartzen dira.  C. Prozesu plenarioak eta sumarioak.  Legegileak babes judizial sumarioak mantentzen nahiago izan du, baina honek ez du prozedurari buruzko arau berezirik ekarri. Prozesu sumarioek ez dute gauza juzgatuaren efekturik sortuko.  2. PROZESU EGOKIA MATERIARENGATIK ZEHAZTEA.  Lehen adierazi dugunez, lege berriak bi prozesu arrunt baino ez ditu aurreikusten: judizio arrunta eta hitzezko judizioa. Kasu bakoitzean prozesu egokia zein den zehazteko, materia aintzat hartzen da (PZL. 249.2 eta 250.2 art.). Haien arteko muga: 500.000 pezeta. Hau da: munta 500.000koa edo gutxiagokoa bada, hitzezko judizioa izango da prozesu egokia: gehiagokoak badira, judizio arrunta izango da egokia. Hemen ez dago inolako berezitasunik.  Hala eta guztiz ere, materiaren arabera zehazten da prozesu egokia. Kasu hauetan, munta edozein izanda, materia hartuko da kontuan prozesu egokia zehazteko. Honen bidez babes berezia ematen da materia horietan, arau bereziak ezartzen dira. Legeak ezarritako materia batzuetan ez dira muntari buruzko araua aplikatuko (PZL 249.1 eta 250.1 art.).  3. JUDIZIO ARRUNTAREN APLIKAZIOA.  PZL 249.1 artikuluak hiru materia aurreikusten ditu, zeinak (munta edozein izanda) judizio arruntaren ildotik bideratuko diren. Materia hauetariko batzuetan, arau prozesa bereziak ezartzen dira.     1. Ohorezko eskubideak    2. Ohore, intimitate eta itxura propiorako eskubidea.    3. Sozietate-akordioen inpugnazioa.    4. Lehiakidetza desleiala.    5. Jabetza industriala.    6. Jabetza intelektuala.    7. Publizitatea.    8. Kontratazioari buruzko baldintza orokorrak.    9. Errentamendua.   10. Atzera-eskuratzea (retracto).   11. Jabetza horizontala.  4. HITZEZKO JUDIZIOAREN APLIKAZIOA.  PZL 250.1 beste materia batzuk aurreikusten ditu, zeinak (munta edozein izanda) hitzezko judizioaren ildotik bideratzen diren. Honetaz gain, kontuan hartu behar dugu hauetariko hainbat materiatan arau prozesa bereziak aplikatzen direla.  250.1 artikuluaren materia batzuentzat legeak babes plenarioa (prozesu berezia baino ez da izango) aurreikusten du; beste materia batzuentzat, aitzitik, babes sumarioa (beraz, kasu honetan, bereziaz gain prozesu sumarioa izango da). A. Babes plenarioa.     1. Prekarioa.    2. Mantenua (alimentos).    3. Gertakarien errektifikazioa.    4. Trafikoa. B. Babes sumarioa.     1. Ez ordaintzeagatik edo epea bukatzeagatiko maizter-botatzea.    2. Edukitzaren babesa.    3. Inskribatutako eskubide errealak.    4. Ondasun higigarrien epekako salmenta.    5. Finantza-errentamendua.  II. XEDAPENEZKOAK EZ DIREN PROZESUEN EZAUGARRI NAGUSIAK.  Xedapenezko eta oportunitate printzipioak dira prozesu zibileko printzipio nagusiak. Biak borondate-autonomiatik ondorioztatzen dira, zeina Zuzenbide Pribatuaren oinarria (eskubide subjektiboak) eratzen duen. Eskubide subjektiboen titularrak eskubidea egikaritzeko edo ez egikaritzeko askatasun osoa dute. Hau dela eta, xedapenezko prozesuetan alderdiek prozesuaren objektuaz xedatzea dute.  Baina hau ez da posible xedapenezkoak ez diren prozesuetan; ezin dira xedapenezko eta oportunitate printzipioak indarrean egon, aplikatu behar diren arauak aginduzkoak baitira. Kasu hauetan, beharrizan printzipioa (principio de necesidad) ez da erabat aplikatzen, baina hala eta guztiz ere, ez-xedapenezko prozesuak direla esaten da.  PZLaren IV. Liburuko I. Tituluak arautzen ditu prozesu hauek: pertsonen gaitasuna (756-763 art.); seme-alabatasuna, aitatasun eta amatasuna (PZL 764- 768 art.); nulitate, banantze eta dibortzioa (PZL 769-778 eta KZ 42-107 art.); eta adin txikikoak (KZ 172-180 art.).  Prozesu bakoitzak bere berezitasunak dituen arren, hauek dira prozesu hauen ezaugarri nagusiak:     1. Alderdiek ezin dute prozesuaren objektuaz xedatu.Ebazpen judiziala ezin       da alderdien borondatearen menpe egon. Horregatik xedapenezko egintzak ez       dira posible (uko egitea, atzera egitea, amore ematea eta elkarraditzea).    2. Prozesua alderdiek eskatuta baino ez da hasten, baina hainbat ñabardura       egin beharra dago: a) Ministerio Fiskalari legitimazioa eman ohi da,       batzuetan pasiboa eta beste batzuetan aktiboa izango dena (adib.,       gaitasun eza, ezkontzaren nulitate eta seme-alabatasunari buruzko       prozesuetan). Beste batzuetan adin txikiko edo ezgaituak ordezkatzen       ditu.    3. Legeak mugatzen ditu aktibo eta pasiboki legitimatuta dauden pertsonak.    4. Prokuradore eta abokatua betiere beharrezkoak izango dira.    5. Auzitegiak frogari buruzko ahalmen gehiago ditu.Horregatik, egokitzat       hartzen dituen adina froga burutu ditzake (PZL 752.1 art.). Bestlde,       gertakariak onartze eta frogaren balorazioari buruzko arau bereziak daude       (PZL 752. art.).    6. Prozedura: Prozesu hauek hitzezko judizioaren ildotik bideratuko dira       (PZL 753. art.). Egintza prozesalen publizitatea baztertzea dago (PZL       754. art.). Ematen diren epaiak ofizioz inskribatuko dira erregistro       publikoetan (PZL 755. art.). Orokorrean, esan daiteke epaiak ezin direla       behin-behinean exekutatu (PZL 525.1-1 art.).  III. ONDAREEN BANAKETA.  PZLko IV. Liburuko II. Tituluak “ondareen banaketa judiziala” arautzen du, bi egintza judizial mota desberdinduz. Hauen objektua zera da: ondare bat likidatzea, baldin eta ondarearen gainean eskubideak dituztenek banatzeko ados ez badaude.  1. JARAUNSPEN-ONDAREA BANATZEA.  Jaraunspen bat judizialki banatzera zuzenduta dauden egintza multzoa. Jaraunspenaren ondasunen gainean eskubideak dituztenek hauek banatzeko ados ez daudenean bide honetatik jotzen da.  Jaraunspen-ondarearen banaketa eskatu ahal izateko, eskatzaileak kausatzailearen jaraunslea dela kreditatu beharko du. Testamentuaren bidez izaera hau eskuratu bazuen, honen bitartez kreditatuko du; baina testamenturik ezean, beharrezkoa da beraien buruak jaraunsletzat hartzen dutenek jaraunsle- izaera formalki eskuratzea. Horretarako borondatezko jurisdikzioaren egintza batzuk aurreikusten dira; eta honela jaraunsle deklaratuko zaie. Zentzu honetan, esan beharra dago PZL 1.2 Indargabetze-Xedapenak, 1881.eneko PZLaren 977-1000 art. indarrean mantentzen dituela. .  Beraz, testamentua izanik, edo testamenturik ezean, behin jaraunsleak zeintzuk diren zehaztuta, jaraunsleen artean ondarearen ondasunak adjudikatzeko akordiorik ez badago, banaketa judiziala eskatu beharko da. Erregulazioa: PZL 782-805 art..  2. EZKONTZAKO ERREGIMEN EKONOMIKOA LIKIDATZEA.  Ezkontza dela-eta sortutako ondasun eta eskubide-multzo komun bat likidatu nahi denean, ezkontideen artean banatzeko. Ezkontideen arteko akordiorik ez dagoenean eskatzen da.  Likidazioa eskatu ahal izateko, aldez aurretik ezkontzako erregimen ekonomikoa (edozein izanda) deuseztatzeko ebazpen judiziala eman behar da. Beraz, likidazioa beste prozedura batetik ondorioztatzen da (erregimenaren deuseztapenetik). Dena dela, PZL 806. artikuluak likidazioa erregimenaren deuseztapenaren eman baino lehen ere eska daiteke, baina kasu honetan ebazpen hori ematearen menpe egongo da likidazioa (PZL 806. art.). Erregulazioa: PZL 806- 811. art.).  IV. PROZESU MONITORIOA.  Prozedura Zibileko Lege berriak 812-818 artikuluetan prozesu monitorioa arautu du, 5.000.000 pezeta baino gehiagokoak ez diren diru-kredituei babes berezia emateko. Prozesu monitorioak aurrez prozesu arruntik burutu beharrik gabe azkar batean exekuzio-titulua lortzea ahalbidetuko du. Legegileak bide zehatz bat eman nahi izan du, hartzekodunari erantzun judizial azkarra eta babes judizial eraginkorra emateko (EK. 24.1 art.). Monitorioa da -kanbio-letren prozesuarekin batera- kreditu-eskubidearen eraginkortasuna indartzeko zuzenduta dagoen prozesu bakarra.  1. KONTZEPTUA ETA EZAUGARRI NAGUSIAK.  Aurrez prozesu arruntik burutu beharrik gabe eta azkar batean exekuzio-titulu bat sortzeko tresna da. Horretarako hartzekodunak epemuga bete duen eta likido eta galgadarria den diru-zor bat dagoela egiaztatzen duen agiri bat –PZL 812. artikuluak zehazten dituenak- epailearen aurrean aurkeztea nahiko izango du. Prozesu honen helburua: exekuzio-titulua lortzea.  Ezaugarri nagusiei dagokienez:     1. Prozesu monitorioa hasi ahal izateko,hartzekodunak zorra adieraztea ez da       nahikoa, baizik eta agiri bat aurkeztea eskatzen zaio.Agiri honek       hartzekodunaren eskubidearenfroga-printzipioaadierazi beharko du; itxura       juridiko ona, alegia –edo legeak dioenez,“documentos de los que resulten       una buena apariencia jurídica”-.    2. Diru-kredituari babes prozesal pribilegiatua emateko tresna da.Zergatik?.       Legeak ezarritako agirietariko bat aurkeztuta, prozedura azkar baten       bidez berehala betearazteko balio baitu. Izan ere, PZL 812. artikuluak       dioenaren arabera, printzipioz, edozein agiri da baliozko, baina       merkataritzako edo arlo zibileko usadioak kontuan hartuta: mota, itxura       edo euskarri fisikoa edozein izanda, zordunaren sinadura edo zigilua       duten dokumentuak, ohiko faktura edo albaranak, hartzekodunak       unilateralki legearen edo ohituraren arabera sortutako dokumentuak,       baldin eta normalean zordun eta hartzekodunaren arteko zor eta kredituak       jasotzen badituzte, aurreko harreman iraunkorra egiaztatzen duten agiri       komertzialak eta hiri higiezinen jabeen komunitateen gastu komun bezala       zor diren kopuruak ez ordaintzearen ziurtagiriak.    3. Prozesu monitorioanez dago zordunaren berehalako entzunaldirik. Dena       dela, honek ez du esan nahi entzunaldirik ez dagoenik, baizik eta       beranduagorako uzten dela. Betiere aurka egiteko aukera emango zaio,       baina ordaintzeko errekerimendua emandakoan. Behin demandatzaileak       eskaria eginda eta legeak ezarritako agiriren bat aurkeztuta, epaileak,       aztertu ondoren, ordaintzeko errekerimendua emango du. Demandatuak       (zordunak) aurka agertu ezean, exekuzioarekin hasiko da (PZL 816. art.);       honek aurka agertzekotan (PZL 818. art.) prozesu monitorioa arrunt       bihurtuko da. Demandatuari (zordunari) ematen zaio kontradikzioa hasteko       iniziatiba. Exekuzio-titulua sortuko da, baldin eta demandatuak, aurka       egitearen bidez, kontradikzioa hasteko beharra egiaztatzen ez badu. Honek       aurka egitekotan, –ebentualtasun moduan hartzen dena- prozesu berezia       amaitu egingo da, egokia den judizio arruntaren ildotik jotzeko.    4. Prozesu monitorioa hasi ahal izateko,epemuga bete duen eta galdagarria       den diru-zorra izan beharko da, 5.000.000 pezeta baino gehiagokoa ez dena       (PZL 812.1 art.). Legegileak, zuzen jokatuz, gehienezko munta ezarri       nahiago izan du. Gogora dezagun Espainiako sistema prozesalean kreditua       babesteko tresna berria dela. Hala eta guztiz ere, legegileak ezarritako       muga hau ekainaren 29ko 2000/35/CE Direktiba europarrak indargabetua       geratuko da.  2. IZAERA JURIDIKOA.  Prozesu monitorioaren izaerari buruzko eztabaidak sortu dira. Egia esan, ez dago oso argi zein den prozesu honen izaera: exekuzio-prozesua edota deklarazio-prozesua.  Batzuen iritziz exekuzio-prozesua da. Hala ere, prozesu monitorio eta exekuzio- judizioaren arteko desberdintasun nagusia aipatu beharra dago: prozesu monitorioan zorra ez dago exekuzio-titulu batean dokumentatuta; exekuzio- titulua da, hain zuzen ere, prozesu honen bidez lortu nahi dena. Horregatik, gure iritziz, monitorioa ezin da exekuzio-judizioa izan, azkar eta erraz exekuzio-titulua lortzeko prozesua baizik. Bestela –exekuzio-judizioa izango balitz-, hartzekodunak zuzenean eskatuko lukeexekuzioaren aginduaeta ezordaintzeko errekerimendua.  Egia da ordaintzeko errekerimendua aldez aurreko kontradikziorik egon gabe ematen dela, baina aurka egiteko epea bete ondoren baino ez da exekuzio-titulua lortzen.  Beste batzuek diotenez, deklarazio-prozesu berezia da monitorioa. Izan ere, PZLak berak honela adierazten du prozesu hau IV. Liburuan kokatzean. Zergatikprozesu-deklarazio berezia?. Deklarazio-prozesuko egitura arruntatik apartatzen baita. Arestian aipatu dugunez, prozesu monitorioan kontradikzioaren iniziatiba alderantzikatzen da, exekuzio-titulua azkar eta erraz sortzeko helburuz.  Baina, gure iritziz, prozesuko monitorioa osatzen duten bi faseak dira kontuan hartu beharrekoa, izaera juridikoa aztertu ahal izateko. Izan ere, fase batean eta bestean agertzen diren irizpideak desberdinak dira. Azter ditzagun biak:     1. Exekuzio-titulua sortu baino lehen: Lehenengo fase hau deklaraziozkoa       dela esan dezakegu. Gogora dezagun, PZL 815. artikuluak dioenaren       arabera, auzitegiak eskatzailearen eskubidearen froga-hastapena aurkitu       behar duela. Hau da, auzitegiak ez du zuzenean exekuzio-titulua sortzen,       baizik eta agiria aztertu, eta legeak ezarritako baldintza guztiak       betetzen dituen egiaztatu behar du. Ondoren, ebazpen bat emango du,       exekuzio-titulua sortuz. Beraz, eskubidea nolabait aurrez deklaratu egin       behar da. Bestalde, prozesu monitorioa deklarazio-prozesu berezia da fase       honetan. Zergatik berezia?. Hasierako fase honetan zordunak aurka egiteko       aukerarik ez baitu; ez dago kontradikziorik, alegia. Aurkeztutako agiri       eta eskariak baldintza guztiak beteta, auzitegiak ordaintzeko       errekerituko dio zordunari probidentziaren bidez, baina inolako       kontradikziorik egon gabe.    2. Behin ordaintzeko errekerimendua emanda: Behin ordaintzeko errekerimendua       emanda, prozesu monitorioaren izaera aldatu egiten da. Hemendik aurrera,       bi dira aukerak: A) Errekeritutako zordunak auzitegiaren aurrean agertu       edo ordaindu ezean (PZL 816. art.), exekuzioa aginduko da. Kasu honetan,       prozesu monitorioak izaera exekutiboa izango du. Hau da, hain zuzen,       prozesu monitorioaren garapen arrunta; hau da prozesu honen bidez lortu       nahi dena. B) Zordunak epe barruan aurka eginez gero(PZL 818.1 art.),       prozesu monitorioa egokia den prozesu arrunt bihurtuko da; prozesu       monitorioak utzi egiten dio prozesu berezia izateari, zorrari buruzko       eztabaida juridikoa sortu baita. Beraz, prozesu arrunten ildotik joko       beharko da.  Konklusio moduan, prozesu monitorioak izaera mistoa duela esan daiteke. Lehendabiziko fasean deklarazio-izaera berezia izango du; bigarrenean, aldiz, exekuzio-izaera. Hau da prozesu monitorioaren garapen arrunta. Beraz, zordunak aurka eginez gero, ez gara benetako prozesu monitorioaren aurrean egongo, prozesu arruntaren aurrean baizik; kasu honetan legegileak kredituari babes pribilegiatua emateari uzten dio, babes orokorra emateko –judizio arruntetatik bideratuko dena-.  3. ESKUMENA.  PZL 813. art. Eskumen objektiboaren aldetik, PZLak Lehen auzialdiko epaileari ematen dio eskumena (PZL 813 I art.). Lurralde-eskumena zehazteko, aldiz, hiru foru zehazten dira:     1. Zordunaren helbide edo bizilekua    2. Zordunaren helbide edo bizilekua zein den ez jakitekotan, epaileak       ordaintzeko errekerimendurako zorduna aurki dezakeen lekua.    3. Higiezin hiritarren jabeen komunitateen gastu komunetako zorrak izanez       gero, finka dagoen lekua, eskatzailearen aukeran.  PZL 813 II artikuluaren arabera, ez da posible epaitegi baten eskumenean berariazko jartze edo jartze tazitua –erdaraz, sumisión expresa o tácita- . Ondorioz, ezarritako lurralde-eskumenari buruzko arauak aginduzkoak dira.  4. HASIERAKO ESKARIA.  PZL 814.1 artikuluaren esanetan, prozesu monitorioa hartzekodunaren eskariaren bitartez hasiko da. Ikus daitekeenez, legeak ez du demanda hitza erabili, hartzekodunaren eskaria baizik. Izan ere, eskaria inprimaki edo formularioaren bitartez egitea dago (PZL 814.1 II art.).  Eskarian, zordunaren identitatea, zordun eta hartzekodunaren helbide edo aurki daitezkeen lekua zehazteaz gain, zorraren jatorri eta zenbatekoa adierazi beharko dira. Honekin batera PZL 812. artikuluak aurreikusitako agiriak aurkeztu beharko dira (PZL 814.1 art.).  Eskariarekin betekizunekin jarraituz, eskaria aurkeztu ahal izateko, munta edozein izanda, ez da behar, ez prokuradorerik, ez abokaturik (PZL 814.2 art. 23.2-1 eta 31.2-1ekin lotuta).     1. ESKARIAREN ONARPENA ETA ORDAINTZEKO ERREKERIMENDUA.  Ordaintzeko errekerimendua eman baino lehen, epaileak agiria aztertu beharko du; alde batetik, PZL 812. artikuluak aipaturiko agirietariko bat dela, eta bestetik, munta 5.000.000 pezeta baino gehiagokoa ez dela egiaztatzeko. Azterketa horretan epaileak eskatzailearen eskubidearen froga-hastapen bat aurkitu beharko du. Horrek ez du esan nahi agiriak eskatzailearen eskubidea edo zorra frogatu behar duenik; agiria ez baita froga gisan erabiltzen Aipatutako kontu guztiak aztertu ondoren epaileak -eskaria onartzekotan- probidentziaren bidez ordaintzeko errekerimendua emango du. Epaileak zordunari ordain dezala errekerituko dio (PZL 815.1 art.). Hogei eguneko epea emango dio ordaintzeko edota auzitegiaren aurrean agertu eta aurka egiteko, zor osoa edo zati bat ez ordaintzeko dituen zioak idazki baten bidez alegatuz (PZL 815.1 art.).  6. ZORDUNAREN JARRERAK.  Behin zordunari ordaintzeko errekerimendua eginda, honek hurrengo jarrerak izan ditzake: ordaintzea; ez ordaintzea, ezta aurka egitea ere; eta azkenik aurka egitea.  A. ZORDUNAK ORDAINTZEA.  Zordunak ordaintzeko errekerimendua betetzekotan, ordaindu duela kreditatu bezain pronto, frogagiria emango zaio eta jardunak artxibatu egingo dira (PZL 817. art.). Zordunak ordaintzeak prozesu monitorioari amaiera emango dio.   B. ZORDUNA EZ AGERTZEA.  Hogei eguneko epean zordunak ordaindu ezean, eta ordaindu ez izanaren zioak alegatzeko epailearen aurrean agertzen ez bada, epaileak autoa emango du zor den muntagatik exekuzioa aginduz (PZL 816.1 art.). Legeak berariaz esaten ez duen arren, zorduna epailearen aurrean agertzea eta aurka ez egiteak ondorio bera izango du, exekuzioaren agindua alegia.  Gogora dezagun prozesu monitorioaren xedea exekuzio-titulua sortzea dela. Hauxe da, hain zuzen, autoak egiten duena. Autoak exekuziozko bihurtzen du ordaintzeko errekerimendua. Honek deklaraziozko kondena-epaiak eragiten duen gauza juzgatuaren antzeko efektua izango du –legeak honi buruzko aipamenik izan arren-. PZL 551.2 artikulua aintzat hartuta, auto honen kontra ezin da errekurtsorik tarteratu. Bestalde, hartzekodunak ezin izango du ondorengo prozesu arrunt batean prozesu monitorioaren bidez eskatu dena berriro erreklamatu; ezta zordunak itzultzea ere (PZL 816.2 art.). Hau dela eta, ukaezina da exekuzio-titulua sortzen duen autoak gauza juzgatuaren efektua duela.  Baina ezin da ahaztu aipaturiko autoak efektu gehiago eragiten dituela. Izan ere, zorrak PZL 576. artikuluak aurreikusitako berandutzagatiko interesak sortzen hasten da autoa ematen den momentutik.  Exekuzioa kondena-epaia eman izan balitz bezala garatuko da (PZL 549 eta hurrengo art.). Zordunak, bere aldetik, aurka egin diezaioke exekuzioari (PZL 556. art.); aurka egiteko zioak titulu judizialen kasuetarako aurreikusitakoak izango dira.  Exekuzioan abokatuaren asistentzia eta prokuradorearen ordezkapena beharrezkoak izango dira, baldin eta munta 150.000 pezeta baino gehiagokoa bada (PZL 539.1 II art.). Gogora dezagun hasierako eskaria egiteko ez dela beharrezkoa tekniko hauen eskuhartzea; ondorioz, orain arte hartzekodunak haietaz baliatu ez bada, egiteko errekerituko zaio.  C. ZORDUNAK AURKA EGITEA.  Lehen adierazi denez, ordaintzeko errekerimendua jasotzen duen momentutik, zordunak 20 eguneko epea izango du auzitegiaren aurrean agertu eta aurka egiteko, zor osoa edo zati bat ez ordaintzeko dituen zioak idazki baten bidez alegatuz (PZL 815.1 art.). Beraz, erabatekoa edo partziala izan daiteke aurka egitea.  Zordunak epe barruan aurka eginez gero, egokia den judizio arruntean ebatziko da auzia; judizio honetan ematen den epaiak gauza juzgatuaren efektua izango du (PZL818.1 art.). Hori dela eta, zordunak aurka eginez gero, prozesu monitorioa prozesu berezia izateari utzi egiten dio, prozesu arrunt bihurtzeko. Aurka egiteak prozesu monitorioaren izaera aldatzea dakar. Hemendik aurrera benetako eztabaida prozesala, kontradikzioa hasten da.  Aurka egiteko idazkiak abokatu eta prokuradoreak sinatua egon beharko du, baldin eta beraien eskuartzea muntarengatik beharrezkoa bada (PZL 818.1 II art.).  PZLak ez du aurka egiteko zioei buruzko ezer aipatzen. Hasiera batean legeak ez du oztoporik jartzen deklarazio-prozesuetan aurkez daitezkeen salbuespen prozesal eta material oro alegatzeko: dela aurresupostu prozesalik eza, dela eskumenik eza, dela aldez aurreko ordainketa, e.a.  Baina baliteke zordunak aurka egitean inolako oinarririk ez izatea, hau da honek aurka egiteko ziorik ez alegatzea. Legeak ez du ezer esaten, orduan , zein izango litzateke irtenbidea?. Gure iritzian, kasu honetan epaileak exekuzioa agintzeko autoa eman beharko luke, ez agertzea (PZL 816.1 art.) eta ziorik eman gabe aurka egitea parekoak izango bailitzateke. Horrezaz gain, PZL 815.1 artikuluak berak berariaz dio epaitegiaren aurrean agertuko dela eta labur alegatuko dituela, bere iritzian, erreklamatutako zenbateko osoa edo zati bat ez ordaintzeko dituen zioak. Beraz, ziorik eman ezean, agertu ez balitz bezala jokatu beharko litzateke.  PZL 818.1 III artikuluak ezartzen duen arau berezia komentatu behar dugu. Zordunak erreklamatzen zaion zorraren zati bati bakarrik aurka eginez gero –pluseskaera kasua-, amore emate partzialtzat hartuko da. Izan ere, amore emandako muntari dagokionez, legeak PZL 21 eta hurrengo artikuluetara bidaltzen du. Beraz, hartzekodunak amore ematearen objektua izandako uziak ontzat hartzeko autoa emateko eskatuko dio epaileari. Hau exekuzio-titulu hartuko da. Bestetik, aurka egin dion muntari dagokionez jarraian adierazten den arabera jardungo da –aurka egitea mantenduko da-.  Orain arte esan dugunaren arabera, benetako aurka egitea izateko zordunak zor osoa edo zati bat ez ordaintzeko benetako zioak alegatu beharko ditu; hots, ez ordaintzearen justifikazioa eman beharko du, epaileak exekuzioa agintzen duen autorik ez emateko. Honela, lehen adierazi denez, prozesu monitorioa berezia izateari utziko dio, eta muntarengatik egokia den judiziotik ebatziko da auzia.   Orain azter ditzagun PZL 818.2 artikuluak aurreikusitako bi aukerak:     1. Uziaren munta hitzezko judizioarena baino gehiagokoa ez bada, epaileak       berehala bistarako deia egingo du (PZL 818.2 art). Hau da, uziaren munta       500.000 pezeta baino gehiagokoa ez bada (PZL 250.2 art.), hitzezko       judizioa da egokia. Epaileak bistarako deia egingo du eta hemendik       aurrera judizio honen izapideen ildotik joko da.    2. Uziaren munta 500.000 baino gehiagokoa bada, aurka-egite idazkia       helaraziko zaio hartzekodunari, hilabeteko epean demanda arrunta aurkeztu       ahal izateko (PZL 818.2 art.). Hartzekodunak epe barruan demanda       aurkeztuz gero, demandatuari helaraziko zaio honek 20 eguneko epean       demandari erantzun dezan, eta judizio arruntaren ildotik joko da. PZL       818.2 in fine artikuluak PZL 404 eta hurrengo artikuluetara bidaltzen du.       Baina, ematen zaion 30 eguneko epe barruan hartzekodunak demanda aurkeztu       ezean, jardunak largestu eta kostuak ordaintzera kondenatuko zaio; atzera       egin duela ulertzen da. Kostuak ordaintzerako kondena zentzuzkoa da,       zeren eta hartzekoduna bera izan baita –orain atzera egiten duena-       prozesu monitorioa sustatu duena. Horretaz gain ez dugu ahaztu behar,       zorra 500.000 pezeta baino gehiagokoa izateagatik abokatu eta       prokuradorearen eskuhartzea aginduzkoa denez, tekniko hauen ordainsariak       ere kostuetan sartu beharko direla.  Kasu batean zein bestean, prozesua gauza juzgatuaren efektua duen epaiaren bitartez amaituko da judizioa. Legeak ez du honelakorik aipatzen, baina hala ondorioztatzen da PZL XIX, 8 Zioen Adierazpenatik: legeak deklaraziozko, arrunt eta plenarioa den prozesu hartzen du, beraz, gauza juzgatuaren efektua duen epaiaren bidez amaitzeko zuzenduta dago.    V. PROZESU KONKURTSALAK.  1. KONTZEPTUA.  Prozesua, kreditu anitzetik ondorioztatzen diren obligazio asko betetzera zuzenduta dagoenean, honen eraketa alda daiteke. Izan ere, kreditu asko daudenean, hartzekodunek aukera batzuk dituzte: A) Bakoitzak bere kabuz jardutea; B) edo prozedura kolektibo bakar batean zordunaren ondasunak diru bihurtzea, honela kreditu guztiak asetzeko.  Lehenengo aukerak arazoak ekar ditzake: hartzekodunentzat, zeren eta hartzekodun abilenek baino ez baitute kobratuko; eta zordunarentzat ere, zeren eta prozedura desberdinen gastuak handiak izango baitira.  Bigarren aukera (prozedura kolektiboa) da, prozedura konkurtsalak deitzen dena. Hartzekodun guztiak prozedura bakar batean bilduko dira zordun komunaren ondarea likidatzeko (par conditictio creditorum printzipioaren menpe banatuko da dirua).  Prozedura konkurtsalen ondorioak ondarezkoak dira; hauen bitartez, normalean zordunaren ondarea likidatu eta hartzekodunen artean banatuko da. Hala ere, ondorio pertsonalak ere badira, zordunak bere ondasunak administratzeko gaitasunean edota tutorea izateko gaitasunean, askatasunean eragina izan dezaketenak.  Prozesua hartzekodunek eskatuta hasten da, legeak ezarritako baldintzak betetzen badira; horrez gain, egoera batzuetan, zordunari berari prozesua hasteko obligazioa ezartzen zaio. Behin epaileari prozesua hasteko eskaria eginda, honek ebazpena emango du (behin legezko betekizunak betetzen direla egiaztatuta); hemendik aurrera zorduna egoera konkurtsalean dago. Hala eta guztiz ere, honen ondarea likidatu ahal izateko ebazpen hori irmoa izan beharko da. Beraz, irmotasunak egoera konkurtsala behin-betiko bihurtzen du. Momentu honetan, zordunaren ondarea likidatu ahal izango da lortutako diruarekin hartzekodun guztien artean banatzeko.  2. EZAUGARRI NAGUSIAK.  Aldez aurretik kontuan hartu behar dugu ordenamenduak bi prozesu konkurtsal aurreikusten dituela: porrota(quiebra: merkatarientzat) eta hartzekodunen konkurtsoa (concurso de acreedores: merkatariak ez direnentzat). Dena dela, ezaugarri nagusi komunak dituzte:           1. Prozesuko alderdiak berdinak dira(komisarioaren kasuan izan ezik,             porrotean bakarrik agertzen dena): Zordun komuna, hartzekodunak             (Batzarre Nagusiaren bitartez jarduten duena), Gordailuzaina             (kudeaketaz behin-behinean arduratzen dena), Sindikoak (kudeaketaz             behin-betikoz arduratzen direnak), Lehen Auzialdiko epaitegiak             (BJLO 85.1 art.), eta amaitzeko Miisterio Fiskala (zordunaren             erantzukizuna eskatzeko).          2. Zordunaren ondare osoa afektatzen da (ondasun enbargaezinak izan             ezik). Bi masa eratzen dira: aktiboa(ondasunak) eta pasiboa (zor             guztiak).          3. Lehen adierazi dugunez, prozesua zordunak edo hartzekodunek             eskatuta has daiteke.          4. Hasita egon daitezkeen beste prozesu batzuk prozesu konkurtsalari             metatzen zaizkio.          5. Prozesu hauek Pieza bananduetan garatzen dira.Pieza bakoitzak             objektu berezia izango du.          6. Legeak porrotaren nahiz hartzekodunen konkurtsoaren deklarazioa,             edo likidazioa saihesteko hainbat aukera arautzen ditu. Adib.,             zordun eta hartzekodunen arteko akordioak posibleak dira.  Erregulazioa:      * 1881.eneko PZLeko II. Liburuko XII eta XIII. Tituluek indarrean       jarraitzen dute.     * Hala ere, prozesu hauetan sor daitezkeen intzidenteei dagokienez, PZL       berriaren 387-393 artikuluak aplikatu beharko dira.                               12  
