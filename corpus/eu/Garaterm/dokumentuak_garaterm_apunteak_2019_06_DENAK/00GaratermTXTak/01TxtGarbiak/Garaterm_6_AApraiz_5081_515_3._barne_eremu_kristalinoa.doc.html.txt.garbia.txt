                               3. BARNE EREMU KRISTALINOA   Orogenoetako barne eremu kristalinoa da, zalantzarik gabe, orogenoetan bereizten diren hiru eremu nagusienen artean konplexuena, bai erakusten dituen egiturak kontutan hartuz, baita ere erakusten dituen aldaera petrologikoetan erreparatuz. Barne eremu kristalinoan gradu aldakorreko arroka metamorfikoak, izaera desberdineko arroka plutonikoak, sarritan arroka bolkaniko ugari eta arroka sedimentarioak aurki daitezke elkarren ondoan. Deformazio-egiturak ere oso aldakorrak izan daitezke, sakonean garatutako deformazio-egitura moldakorrak azalean sortzen diren deformazio-egitura hauskorrekin nahastuta ager baitaitezke. Egitura-geologiko adierazgarrienak, segurasko, eskala handiko narrasdura-mantuak izango dira, zamalkadurekin batera, kontinente-lurrazala loditzeko egiturarik eraginkorrenak. Adin eta mota guztietako orogenoetan definitu dira narrasdura-mantuak, beraz orogenoetan halabeharrez agertu beharreko egitura tektonikoak dira. Barne eremu kristalinoetako egitura- konplexutasunaren beste arrazoietako bat, deformazio-urrats desberdinetan sortutako egituren arteko gainezartzeak dira, adibidez, toles belaunaldi desberdinetan garatutako tolesen interferentzi-irudiak edo orogenoaren bilakaeran zehar mugimendu-mota desberdinak izan dituzten failak. Barne eremu kristalinoa beti toles eta zamalkadura gerrikoaren gainetik zamalkatuta agertzen da (2.7 ird.). Toles eta zamalkadura gerrikoaren materialak lurraldeaurre-arroaren gainetik zamalkatuta agertzen direnez ere, orogenoen eskalan esan daiteke material sakonenak gainean eta azalekoenak azpian agertzen direneko egitura alderanztu bat osatzen dela. Barne eremu kristalinoak erakusten duen metamorfismo eta deformazioaren ondorioz oso gutxi dira ezaugarri primarioak (geruzapena, fosilak, egitura sedimentarioak,...) gordetzen dituzten arrokak. Hala ere, gerriko orogeniko osoan ez da inon aurkitzen hemen bezain besteko aldaketa petrologikorik. Kontinente-lurrazalaren sakonera handiko eta bitarteko arrokak ozeano- lurrazalaren arrokekin nahasten dira, jatorri plutonikoko zein bolkanikoko arrokak jatorri sedimentarioko arroken alboan azaleratzen dira, denek, leku batetik bestera oso aldakorra izan daitekeen metamorfismo gradu bat erakusten dute, eta gehienak oso deformatuta daude. Barne eremu kristalinoan bereziki agertzen diren arrokak, arroka-elkarteak edo egitura geologikoak ugari dira, eta beraien artean, agian aipagarrienak, ondorengoak: narrasdura-mantuak, batolito granitikoak, deformazio egitura bereziak (arroka plutoniko foliatuak, eremu milonitikoak, deformazio-urrats gainjarriak,...), gneis domoak, gerriko metamorfiko bikoitzak, ofiolita-sekuentziak, ultra-presio altuko aztarnak gordetzen dituzten arrokak.  3.1 Barne eremu kristalinoetako egitura adierazgarrienak: narrasdura-mantuak   Orogenoetan nagusi diren konpresio-esfortzu horizontalek zamalkadura eta alderantzizko faila ugari sortzen dituzte. Zamalkaduretan (thrust) eta alderantzizko failetan (reverse fault) failaren gaineko blokearen mugimendu erlatiboa failaren okerduraren kontrako alderanzkoa da. Teoriak dio zamalkaduretan mugimendua 45º baino okerdura txikiagoa duten haustura-planoetan zehar ematen dela eta alderantzizko failetan 45ºtik gorako okerdura duten haustura-planoetan. Hala ere, zamalkadura gehienak oso angelu txikiko (0-5º) planoetan zehar desplazatzen dira, arrazoi fisikoak direla eta; zenbat eta malda txikiagoa izan arroka-blokea desplazatzeko egin beharreko esfortsua txikiagoa da. Haustura-angelua aldatu egiten da ere zeharkatzen dituen materialen portaera erreologikoaren arabera (ikus x atala), material zurrunak angelu handiagorekin (30º) zeharkatuz. Barne eremu kristalinoetan, konpresio horizontal bortitzak narrasdura-mantuak (nappe) eratzen ditu. Egitura horiek arroka-gorputz edo arroka-xafla izugarri handiak desplazatzen dituzte bere jatorrizko sustrato sakonetik bereizi eta 2 km baino gehiago urrunduz, failatze edo toleste bortitzaren eraginez. Beraz, narrasdura-mantua angelu-txikiko zamalkadura baten gaineko blokea (zamalkadura- mantua;thrust-nappe) edo toles etzan izugarri handien alderanztutako alpea (toles-mantua;fold-nappe) izan daiteke. Kasu batean zein bestean, arroka zaharragoak arroka gazteagoen gainetik kokatzen dira, sekuentziaren errepikapena sortuz. Baina toles-mantuetan sekuentziaren errepikapena alderanztuta dagoen bitartean, zamalkadura-mantuetan sekuentziaren errepikapena alderanzketarik gabe gertatzen da.             3.15 irudia. Apalatxe mendikateko hegoaldean, barne eremui kristalinoaren barne  azaleratzen diren gorputz ultramafiko konkordanteak. (Misra eta Keller, 1978)  Lurralde hauen interpretazioa da gerriko orogenikoen barne konpondu gabe dagoen arazo nagusienetarikoa. Ez dago argi arroka ultramafikoak nola barneratzen diren arroka metamorfikoetan ez eta arroka metamorfikoen protolitoa zein izan daitekeen. Ikertzaileek balizko hiru aukera iradokitzen dituzte lurralde berezi hauek azaltzeko: (1) behe lurrazaleko arrokak izan daitezke, non kontinente edo uharte-arkuen azpiko mantuko zatiak nolabait lurrazalean barneratu egin diren deformazio prozesuan zehar; (2) mantuko ezpal edo ofioliten aztarnak izan daitezke, lurralde gneisikoak xurgatzen dituen deformazio eta metamorfismo bortitzak guztiz luzarazi eta disgregatu egin dituena; (3) aspaldiko rifting prozesuan zehar kontinente-ertzeko sedimentuetan intruitutako arroka igneo mafiko eta ultramafikoak izan daitezke.  3.5
