          6. gaia Itzulpengintzaren teoria 2014-2015     6. GAIA: Itzulpengintzaren ikusezintasuna eta ikusgarritasuna  6.1. Lawrence Venuti  Aurkez dezala hemen ikasleak Venutiren irakurgaia  Lawrence Venuti (1953- ) traduktologo estatubatuar bat da: itzulpen teorian eta itzulpengintzaren historian aditua izateaz gain, itzultzaile literarioa ere bada (frantsesetik, italieratik eta katalanetik ingelesera).  Haren lan ezagunenak 1990eko hamarkadan argitaratuak dira. Guztien artean oihartzun handiena izan duen liburua The Translator’s Invisibility: A History of Translation izenekoa da.  6.1.1. Itzulpenaren ideologia  Itzulpena kultur ikasketen ikuspegitik aztertu duten beste teorialariek bezala, Venutik ere ozen aldarrikatzen du traduktologiak bere ikerketa-alorra zabaldu egin behar duela itzulpenean parte hartzen duten faktore soziokultural eta ideologikoak kontuan hartzeko. Zentzu horretan, gogor kritikatzen ditu 1980ko hamarkadara arteko itzulpen-teoria nagusiak, baita Touryren eredu “zientifiko” edo “deskriptiboa” ere. Gogora dezagun Touryren helburua itzulpenetan nagusi ziren arauak modu objektibo eta zientifiko batean deskribatzea zela, preskriptibismoak eta aurreiritziak alde batera utzita (“value-free norms” atera behar omen dira). Itzulpenen azterketa deskriptibo hori egiteko, ikertzaileak ez du bere balio eta usteetan oinarritu behar; besterik gabe, itzulpenetan zer gertatzen aztertu behar du, kanpotik.  Venutik erakutsi nahi du ezinezkoa dela balio eta ideologietatik aske dagoen interpretazio objektibo bat egitea. Itzulpen bat aztertu eta arauak deskribatzean, ikertzailearen beraren balioek eta ideologiak eragina izaten dute azterketa edo interpretazio horretan; baita ikertzailea bizi den garai eta lekuko beste talde batzuen ideologia edo balioek ere.  Adibidea (Venuti 1998: 28-29) Touryk Shakespeareren soneto baten hebreerazko itzulpen bat aztertzen du, XX. mende hasierakoa. Soneto horretan, hartzailea mutil gazte bat da; hebreerazko itzulpenean, baina, itzultzaileak generoa aldatu eta emakume bati eskainitako soneto moduan itzuli zuen. Touryk, itzulpen horren arauak aztertzean, esaten du bi gizonen arteko maitasuna guztiz onartezina zela XX. mende hasierako judu erlijiosoentzat, eta horregatik egin zuela itzultzaileak aldaketa hori, “zentsura boluntario” bat eginez.  Venutik dio Touryren interpretazio hori ez dela guztiz objektiboa, eta Touryren beraren balioak edo ideologia nolakoa den erakusten duela. Nahiz eta Touryk ez duen esaten itzulpen hori “homofobikoa” dela, aldaketa hori interpretatzeko eta justifikatzeko moduak argi erakusten du zein den bere iritzia edota bere garaiko pentsaera nagusia: ez dago harreman homosexualak ezkutatu edo zentsuratzearen alde. Itzultzailea bezain kontserbadorea balitz, ez luke arau edo aldaketa hori modu horretan deskribatuko.  Hau da, ikertzaile bakoitzak itzulpen bakoitzean zein arau eta nola aztertzen dituen ikusita, ikertzaile horren eta garai horretako ideologia nagusia zein den antzeman daiteke.  Venutik dio itzultzaileen eta ikertzaileen ideologia baldintzatzen hainbat talde eta erakunde sozial daudela (Lefeverek egindako azterketaren antzera):      * Batetik, gobernuak eta bestelako erakunde politikoak: lan batzuk bultzatu       eta beste batzuk zentsuratzen baitituzte.      * Bestetik, industria editorialeko eragile desberdinak:           o Argitaletxe_eta_editoreak: Zein lan itzuli hautatzen dute,             itzultzailea kontratatzen dute, eta askotan itzulpen-metodo jakin             bat bultzatzen dute.           o Agente_literarioak: Idazle baten lana promozionatzen dute.           o Marketin_eta_salmenta_arduradunak: Obra batzuen aldeko promozioa             egiten dute.           o Kritikoak: Kritikoen iruzkinek baldintzatzen dute askotan             itzulpenek xede-kulturan duten harrera.  Eragile horietako bakoitzak rol jakin bat betetzen du garai eta leku bakoitzeko agenda kultural eta politikoan. Eta itzultzaileak ere kultura horren parte direnez, itzultzean ideologia horrekin bat egin dezakete, edota haren aurka altxatu.  6.1.2. Itzultzailearen “ikusezintasuna”  Venutik sakon aztertzen du itzultzaileak zer nolako egoeran dauden gaur egungo kultura anglo-amerikarrean, eta ondorioztatzen du itzultzaileak “ikusezintasunera” kondenatuta daudela.      * Batetik, ingelesera itzultzen duten itzultzaile amerikarrek “fluently”       itzuli ohi dute; hau da, xede-hizkuntzan erraz eta eroso irakurtzeko       moduko itzulpenak sortzen dituzte, itxuraz “gardenak” diren itzulpenak,       itzulpen-itxurarik ez dutenak alegia.      * Bestetik, kultura angloamerikarreko argitaletxe, kritikari eta irakurleek       ere halako itzulpenak hobesten dituzte. Salmentetan arrakasta izango       badu, itzulpenak irakurterraza izan behar du; xedetestuaren irakurleari       egokituta egon behar du, eta ez du itzulpenkutsurik izan behar;       aitzitik, idazleak xedehizkuntzan idatzia balitz bezala agertu behar du.  Kultura angloamerikarrean nagusi den ideologiaren arabera, beraz, ezkutatu beharreko zerbait da itzulpena. Benetan garrantzitsua, lehen mailakoa, lan originala da, jatorrizko autoreak esandakoa. Jatorrizko autorearen autoritate horren ondoan, itzultzaileak ikusezina izan behar du, eta irakurleari jatorrizko autorearen hitzak zuzenean irakurtzen ari delako inpresioa eman behar dio.  6.1.3. Etxekotzea eta arroztea  Itzultzailearen ikusezintasuna eta ikusgarritasuna bi itzulpen-estrategiarekin lotzen ditu Venutik, Friredrich Schleiermacherren 1813ko “Über die verschiedenen Methoden des Übersetzens” lanean oinarrituta:        * DOMESTICATION edo ETXEKOTZEA:           o Testu arrotza xede-hizkuntzako balio kulturaletara egokitzea.           o Schleiermacherrek aipatzen duen bigarren aukera litzateke hau, “er             läßt den Leser möglichst in Ruhe, und bewegt den Schrifsteller ihm             entgegen”, alegia, irakurlea bakean utzi eta idazlea harengana             mugitzean datzan itzulpen-estrategia.           o Estrategia hau erabiliz, estilo_garden,_“fluent”,_ikusezin,_erraz,             atsegin batean itzultzen da, sorburu-testuaren arroztasuna ahalik             eta gehien minimizatuz.           o Itzultzaileak, beraz, ahalik eta modu ikusezinenean jokatu behar             du. Hau da gaur egun Ipar Amerika anglofonoan nagusi den             estrategia, Venutiren arabera (ingeles britainiarrean idatzitako             testuak ere irakurle amerikarraren beharren arabera “itzultzen”             direla salatzen du).           o Estrategia hau erabiliz itzultzeko, xede-kulturako kanon             literarioekin_bat datozen testuak hautatu ohi dira.      * FOREIGNIZATION edo ARROZTEA:           o Testu arrotzaren desberdintasun linguistiko eta kulturalak agerian             uztea, eta xede-irakurlea “atzerrira”_bidaltzea.           o Schleiermacherrek aipatzen duen lehen aukera: “der Uebersezer läßt             den Schriftsteller möglichst in Ruhe, und bewegt den Leser ihm             entgegen”, alegia, jatorrizko idazlea bakean utzi eta xede-             irakurlea harengana mugiarazten duen estrategia.           o Estrategia hau erabiltzen bada, askoz ere testu_irakurgaitz_edo             ilunagoak sortzen dira, “non-fluent”. Itzulpenak sorburutestuaren             bestetasuna mantentzen du, eta, beraz, askotan talka egiten du             xede-kulturako balioekin.           o Itzultzailearen_presentzia_nabarmena da halako itzulpenetan.           o Estrategia honen barruan, xede-hizkuntzako balio kultural             dominanteekin bat ez datozen testuak hautatu ohi dira; hots, xede-             kulturako kanon_literariotik_at_dauden_obrak.  The Translator’s Invisibility (1995) liburuan, Venutik hainbat herrialdetako itzulpenen historiak aztertzen ditu aipatutako bereizketa oinarri hartuz, eta azterketa horretatik ondorioztatzen du ingelesa bezalako literatura “handi” edo “indartsuetan”, non literatura itzuliak leku oso txikia betetzen duen, estrategia domestikatzailea erabili izan dela atzerriko literaturetako lanak itzultzean. Literatura minorizatuetan, aldiz, itzulitako liburuen portzentajea handiagoa izan ohi da, eta itzultzaileak gehiago lerratzen dira arroztearen estrategiara (zentzu horretan, bat etorriko litzateke Even-Zoharrek eta Touryk egindako bereizketarekin).  Venutik gogor kritikatzen du Estatu Batuetan nagusi den estrategia domestikatzailea: etnozentrikoa eta inperialista dela deritzo, testu arrotzaren desberdintasun eta bestetasuna guztiz ezabatu eta desitxuratzen duelako eta balio eta mundu-ikuskera amerikarra inposatzen diolako kanpotik datorren edozein testuri. Bat dator, zentzu horretan, teoria postkolonialen kritikarekin.  Ipar Ameriketako balio inperialista horiei aurre egiteko, arroztearen estrategia defendatzen du. Erresistentziazko jarrera moduan deskribatzen du Venutik estrategia hori, itzulpenaren biolentzia etnozentrikoari aurre egiten diolako; hots, mundu anglofonoaren balio kulturalen inposizio biolentoa nolabait mugatzen duelako eta diskurtso heterogeneo bat bultzatzen duelako.  Adibidea (Venuti 1998: 13-20):  Tarchetti XIX. mendeko idazle italiarraren obrak ingeleseratzen ditu arrozte estrategiaren bidez:      * HAUTAKETA:Batetik Tarchetti hautatzea bera erresistentziazko ekintza da: XIX.       mendeko autore minoritario bat, italiar kanonari aurre egiteko Toscanako       dialektoa erabiltzen zuena eta garaiko balio moral eta politikoekin bat ez       zetozen gaiei buruz idazten zuena.      * METODOA:Bestetik, itzulpen-metodoa ere “foreignizing” da: Irakurle       angloamerikarrari arrotzak zaizkion elementuak erabiltzen ditu, nahita:  19. ARIKETAren lehen zatia hemen egin daiteke: Identifika ditzatela Venutiren itzulpenean arrozte-estrategiaren adibideak (1. eta 2. jarduerak).            o Ameriketako slang modernoa erabiltzen du (itzultzailea ikusgarri             egiteko eta irakurleak ohar daitezen kultura arrotz bateko lan baten             itzulpena irakurtzen ari direla).           o STren egitura eta sintaxiari hurbiletik jarraitzen dio           o Hainbat kalko erabiltzen ditu (soggiorno > sojourn; apoplessia >             apoplexy; indurlo > induce him)           o Arkaismoak erabiltzen ditu (nor could I ever, eta ez “and I could             never”; no matter how much I endeavored, eta ez “no matter how hard I             tried”)           o Kolokialismo modernoak erabiltzen ditu (con artist, funk)           o Ortografia britainiarra erabiltzen du (demeanour, offence)           o …  6.1.4. Industria editorialaren boterea  Venutik gogor salatzen du itzultzaileak ikusezintasunera kondenatzen dituen industria editoriala. Itzultzaile literarioak oso baldintza kaskarretan aritzen direla salatzen du, oso tarifa merkeen truke lanean, kontratu bat bukatu orduko beste baten bila. Itzulpenak abiatzen dituztenak ere ez dira itzultzaileak izaten, argitaletxeak baizik. Ondorioz, itzultzaileak langile menpeko eta esplotatuak besterik ez dira, beti argitaletxeen aginduetara ari direlako lan manual eta mekaniko bat egiten, eta ez irizpide kritiko batzuen arabera beren hausnarketa propioak maila intelektual batean egiten.  Amerikar argitaletxeek etxekotze estrategiak bultzatu ohi dituzte, eta itzultzaileei erraz irakurtzeko moduko testuak eskatzen dizkiete. Askotan gertatzen da, gainera, argitaletxeko editoreak ez ezagutzea itzulpenaren jatorrizko hizkuntza, eta itzulpena epaitzeko irizpide bakarra xede-testuaren naturaltasuna eta irakurterraztasuna izatea.  Lege eta copyright aldetik ere, itzultzailearen lana ez da batere errekonozitzen. Itzulpena, Erresuma Batuko eta AEBetako legearen arabera, bigarren mailako produktua da, beste lan batetik eratorria. Beraz, haren gaineko eskubide guztiak jatorrizko lanaren autorearenak dira.  Venutik gogor salatzen du, azkenik, ingelesaren eta munduko gainerako hizkuntzen arteko literatur trukeen desoreka: Erresuma Batuan eta Estatu Batuetan, urtero argitaratzen diren liburuen oso portzentaje txikia betetzen dute itzulpenek (% 2,5 eta 3 artekoa). Eta itzulpen horiek, normalean, mundu anglofonoko irakurleen baloreetara erraz egokitzen diren testuenak izan ohi dira. Aldiz, hain indartsuak ez diren herrialdeetan, itzulpenen portzentajeak askoz ere baxuagoak dira, eta, gainera, itzulpen horietako gehienak ingelesetik egindakoak dira.   Desoreka hori, Venutiren ustez, kultura eta argitaletxe anglo-amerikarren hegemonia kulturalaren erakusgarri da. Kultura anglo-amerikarrak, beste hizkuntzetara egiten diren itzulpen ugariei esker, bere balioak mundu osoan inposatzen jarraitzen du, eta, bide batez, esportatzen dituen obra horiengatiko onura ekonomikoak jasotzen. Aldi berean, oso gutxi inportatzen du kanpotik, eta, beraz, sarrera ukatzen die kanpotik etor litezkeen ikuspegi eta balio arrotzei, irakurle monolingue eta monokulturalak sortuz.  19. ARIKETAren 3. jarduera etxean egin dezatela. Datorren astelehenerako, ekar dezatela idatzita, entregatzeko moduan.  6.2. Antoine Berman  Aurkez dezala hemen ikasleak Bermanen irakurgaia  Antoine Berman (1942-1991): teorialari frantsesa. Latinoamerikako literatura eta Alemaniako filosofia frantsesera itzultzen zituen.  6.2.1. Arroztasunaren esperientzia  Bermanek Venutik baino lehenago salatua zuen jada itzultzailearen ikusezintasuna. Haren lanek eragin handia izan zuten, beraz, Venutirengan. Horren erakusgarri da, esaterako, Venutik berak itzuli zuela Bermanen artikulu bat frantsesetik ingelesera, izenburuan deigarri samarra suerta litekeen aldaketa bat eginez:   épreuve: esperientzia, proba trial: epaiketa (testa, erronka…)  Venutik, beraz, badirudi praktikan jartzen duela artikulu honen itzulpenean bertan berak defendatzen duen arrozte estrategia: hitz hori aldatuz, itzultzailearen esku-hartzea agerian jartzen du, eta, aldi berean, irakurleari gogorarazten dio itzulpena ausartu egiten dela (edo ausartu egin behar duela) jatorrizkoa “epaitzen” edo jatorrizkoari “erronka” jotzen.  Artikulu horretan, Bermanek bi zentzutan definitzen du itzulpena “épreuve” edo “trial” moduan:     1. Erronka bat da xede-kulturarentzat, testu arrotzaren arroztasuna       esperimentarazten diolako.    2. Sorburu-testuarentzat ere erronka bat da itzulpena, bere jatorrizko       testuingurutik erauzten duelako.  Bermanek salatzen du, Venutiren antzera, Mendebaldeko kultura gehienetan gardentasunaren ideian oinarritzen den itzulpengintzaren diskurtsoa dela nagusi, eta “naturalizazio” estrategia bat bultzatu izan dela, hau da, jatorrizkoaren arroztasuna ezabatu eta testua xedehizkuntza eta -kulturara moldatzen duen metodo etnozentrikoa, testuak erabat deformatzen dituena.  Hori dela eta, beharrezko deritzo itzultze-ekintzaren helburu “etikoari” buruzko hausnarketa bat egiteari. Helburu hori, bere ustez, “arrotza arrotz moduan hartzea” izan beharko luke, baina badira helburu hori zapuzten duten hainbat indar deformatzaile. Indar horien azterketa egitea proposatzen du berak, “itzulpenaren analitika” izeneko azterketa baten bidez.  6.2.2. Itzulpenaren analitika negatiboa  Itzulpenari testu arrotzaren arroztasuna agerian jartzea eragozten dioten indar deformatzaileen sistema horren azterketari “analitika negatiboa” deitzen dio Bermanek.  Bermanek dio itzulpenaren analitika hori egitea ez dela gizarte eta garai jakin batean itzulpena arautzen duten “arau” literario, sozial, kulturalak... aztertzea. “Arau” horiek aldatuz doaz historikoki, eta ez dira itzulpenetan bakarrik islatzen; edozein idazketa-ekintzatan aurki daitezke.  Itzulpenaren analitikak, ordea, itzulpenak berezko dituen deformazio-joera “unibertsalak” aztertzen ditu: Bermanek dio itzultzaile oro indar etnozentriko horien menpe dagoela. Menpekotasun horretatik askatzeko, eta itzultzaileak indar horien kontzientzia har dezan, ezinbestekoa da itzultzailearen lanen azterketa psikoanalitiko bat egitea.  Bermanek jatorrizko testuaren arroztasuna ezabatzen duten hainbat deformaziojoera1 zerrendatzen ditu, eta Mendebaldean nagusi izan den itzulpenaren ikuspegi platoniko2 baten ondorio direla adierazten du:  1. Razionalizatzea: Jatorrizkoaren egitura sintaktikoak aldatzea. Adb.:      * Puntuazioa berregituratzea     * Esaldiak_eta_esaldi_zatiak_berrordenatzea (hurrenkera “logiko” baten       arabera): Esaldien egitura libre samarra den kasuetan, razionalizazio       arrisku handiagoa egon ohi da. Itzultzaileek jatorrizkoan luze, nahasi       edo konplexuak ziren hurrenkerak berrordenatzeko joera dute.     * Elementu_konkretuak_abstraktu_bihurtzea: aditzak substantiboen bidez       itzultzea, bi substantiboren artean orokorrena hautatzea…  2. Argitzea: Jatorrizkoan guztiz argi ez dagoena argiago jartzea. Jatorrizkoan modu indefinituan dauden elementuak modu definituan jartzea. “Argitze” hori itzulpen guztietan gertatzen da ezinbestean, baina Bermanek bi “argitze” mota bereizten ditu:      * Manifestatzea (positiboa): Jatorrizkoan ageri-agerian ez zegoen zerbait       itzulpenean “berez” agertzea. Hori da itzulpenaren ahalmen gorena,       Bermanen ustez.      * Esplizitatzea (negatiboa): Jatorrizkoan argi egon nahi ez zuen hori       itzulpenean argi jartzea. Adibidez           o polisemiatik monosemiara pasatzea           o parafrasiak egitea  3. Luzatzea: Aurreko bi joeren ondorioz (razionalizatzea eta argitzea), itzulpena jatorrizkoa baino luzeagoa izan ohi da; izan ere, bi joera horiek jatorrizkoan “tolestuta” zegoena “destolesten” dute. Destoleste hori, ordea, “hutsa” da, alferrikakoa; ez du ezer eransten. Aitzitik, jatorrizkoaren ahotsa estaltzera datorren “lastoa” besterik ez da, hitz-jario alferrikakoa da. Gainera, jatorrizkoaren jario erritmikoa hausten du.  4. Edertzea: Jatorrizkoa estilo “dotoreago” batean berridaztea. Joera hau da nagusi, Bermanen ustez, itzulpen “klasikoan” (les belles infidèles). Jatorrizkotik abiatuta (eta jatorrizkoaren kaltetan) egiten den “estilo- ariketa” bat. Edertze-ariketa honen bidez, itzultzaileek jatorrizkoaren erretorika orala deuseztatzen dute.  5. Pobretze kualitatiboa: Jatorrizkoan soinu aldetik aberatsak ziren hitz edo espresioak, edota espresio “ikonikoak” (irudi bat iradokitzen dutenak), halako aberastasun edo ñabardurarik ez duten hitz edo espresioen bidez itzultzea. Adb.:      * “Tximeleta” hitzaren soinuak, hizkuntza guztietan, tximeletaren hegoen       mugimendu azkarra oroitarazten du.      * Aldiz, “chuchumeca” hitz perutarra “puta” moduan itzultzean, zentzua       itzultzen da, bai, baina ez hitz horren indar fonetikoa.  6. Pobretze kuantitatiboa: Bariazio lexikalaren galera. Hots, jatorrizkoan adierazle bat baino gehiagoren bidez adierazten den zerbait itzulpenean adierazle bakarraren bidez ematea. Adb.:      * Gaztelaniaz: semblante, rostro, cara, faz     * Frantsesez: visage  7. Erritmoak deuseztatzea: Erritmoak garrantzi handiagoa daukan arren poesian edo antzerkian, prosan ere ezinbestekoa da erritmoa mantentzea. Itzultzaile askok, ordea, puntuazioa edo hitz-hordena aldatuz hautsi egiten dute jatorrizkoaren erritmoa.  8. Testuaren azpiko esanahi-sarea deuseztatzea: Edozein obra literariok dimentsio ezkutu bat du bere azpian (un texte sous-jacent, subyacente). Hau da, bakarka esanguratsuak ez diruditen hainbat hitzek sare moduko bat osatzen dute, testuari batasun-zentzu bat ematen diona. Adibidez:      * Testu latinoamerikar batean, han-hemenka baina behin eta berriz agertzen       dira atzizki aumentatiboa duten hitzak:  portalón, alón, jaulón, portón, gigantón, callejón  Bermanek dio atzizki aumentatibo horren erabilera ez dela kasualitatea; aitzitik, testuko istorioarekin lotura daukala: gaueko ametsei dimentsio neurrigabea ematen omen diete. Beraz, hitz horiek modu isolatuan itzuliz gero, beren arteko lotura hori egin gabe, testuaren zutabe nagusietako bat deuseztatzen da.      * Freudek, bere idatzietan, hitz batzuen erabilera saihesten du. Nahita,       leku batzuetan ez ditu erabiltzen mundu guztiak esperoko lituzkeen       hitzak. Itzultzaile askok, ordea, ez dute hori kontuan hartzen, eta justu       Freudek ebitatutako termino horiek erabiltzen dituzte.  9. Testu barruko sistematismoak deuseztatzea: Jatorrizkoak sistematikoak izan ohi dira esaldiak eraikitzean, esaldi motak hautatzean; aldiz, itzulpenak “asistematikoak” izan ohi dira. Adibidez:      * Aditz-denboren erabilera jakin bat     * Menpeko perpaus mota baten nagusitasuna Itzulpenetan, askotan, sistematismo horiek ez dira mantentzen: aditz-denbora bat erabiliko da leku batean eta beste bat bestean; menpeko perpaus desberdinak erabiliko dira gauza bat ala bestea itzultzeko… berez, helburua da irakurketa “ulergarriago” egitea. Baina, hori eginez, jatorrizkoaren sistematismoa hautsi eta testu inkoherente bat sortzen da.  10. Sare bernakularrak deuseztatzea edo exotizatzea: Nobela batzuetan, “hizkera bernakularrak” ager daitezke, hitz edo espresio “erregionalak”, dialektoak... testuan kontatzen den istorioan garrantzi handia dutenak. Halakoak ezabatzea jatorrizko lanaren testualitatearen aurkako eraso larria da.  Itzultzaile batzuek sare bernakular horiek deuseztatzen dituzte. Adibideak:      * Peru: alagunarse > se transforment en lagune     * Argentina: porteño > habitant de Buenos Aires  Horientzat, Bermanek jatorrizkoaren indarra mantenduko duten hitzak sortzea proposatzen du: s’enlaguner, portègne…  Beste itzultzaile batzuek, berriz, exotizazioaren teknikak erabiltzen dituzte, Bermanek ontzat jotzen ez dituenak:      * Letra_etzanak: Jatorrizkoan isolatuta edo nabarmenduta agertzen ez zena       nabarmentzen da itzulpenean.     * Bernakular_arrotz_bat_bernakular_lokal_batez_ordezkatzea. Adb.:            o ESP Buenos Aireseko lunfardoa > FR Parisko argota           o FR Normandiako hizkera > ESP Andeetako hizkera.  Halako irtenbide batek ez du lortzen jatorrizkoa erridikulizatzea besterik.  11. Lokuzio eta esamoldeak deuseztatzea:Prosa literarioan, kultura jakin batean ondo errotatutako hainbat eta hainbat irudi, lokuzio, esamolde eta abar erabili ohi dira. Esamolde horiek beste hizkuntza batera itzultzean, joera nagusia da xede-kulturan baliokidea den beste esamolde batez ordezkatzea. Hori etnozentrismotzat jotzen du Bermanek. Ingelesez idatzitako nobela bateko pertsonaiek, adibidez, frantses kulturarekin lotutako espresioak erabiltzea guztiz absurdoa iruditzen zaio. Itzultzea, haren ustez, ez da baliokideak bilatzea. Halako esamoldeak hitzez hitz itzultzearen aldekoa da. Dioenez, gugan badago “esamolde-kontzientzia” bat, ezezaguna edo arrotza egiten zaigun pasarte bat esamolde bat dela ohartarazten diguna. Horrela, gainera, xede-hizkuntzako esamoldeen zakua aberastu egingo da.  12. Hizkuntzen gainjartzea ezabatzea: Eleberri gehienetan, hizkuntza edo hizkera bat baino gehiago ageri dira, elkarrekin edo elkarri gainjarrita. Batzuetan, dialekto desberdinak izango dira; beste batzuetan, hizkuntza desberdinak; beste batzuetan, soziolekto3 edo idiolekto4 desberdinak.  Itzulpenak hizkuntzen gainjartze hori ezabatzeko joera du. Hizkuntzen edo hizkeren arteko tentsio hori ez da mantentzen normalean itzulpenean. Oso zaila da, baina ez ezinezkoa.    6.2.3. Itzulpenaren analitika positiboa  Analitika negatibo hori osatzeko, itzulpenaren analitika positiboa proposatzen du Bermanek: joera negatibo horiek neutralizatzen edo haien eragina gutxitzen saiatu izan diren jardueren analisia. Ahalegin horiek oso modu intuitiboan eta asistematikoan egin izan dira orain arte, eta komeni da modu kontzientean eta sistematikoan egiten hastea.  Horretarako, “itzulpen literala” proposatzen du Bermanek. Halere, ohartarazten du “itzulpen literala” ez dela “hitzez hitzezkoa”. Hitza (mot) eta letra (lettre) desberdintzen ditu, eta itzulpen literala lan literarioaren “letra”-ri lotua dagoela dio. Berarentzat, testu baten zentzua itzultzea baino garrantzitsuagoa da testu horren “letra” itzultzea; horri esker, lortzen da:      * Batetik, lanei berezkoa zaien esanahia (signifiance > significación >       signifying process) agerian jartzea (testuen esanahia testuen zentzua       baino gehiago da).      * Bestetik, xede-hizkuntza positiboki transformatzea.   6.3. Suzanne Jill Levine  Venutik eta Bermanek salatutako itzultzaileen ikusezintasun hori hain da handia, non orain dela gutxi arte behintzat oso urriak izan baitira itzultzaileek berek beren praktikari buruz egindako gogoetak, eta, egin izan diren gogoeta gutxi horietan, itzultzaileak, normalean, ikusezin jokatzeko ahalegina egin duela esaten du, jatorrizko testuaren “ahotsa” fidelki nola eman duen adierazten du…  Itzultzaileek beren lanari buruz egindako gogoeta horiek, gainera, ez dira oso kontuan hartu. Gogora dezagun zer zioen Touryk: itzulpenak deskribatzeko eta itzulpen-prozesuan nagusi izandako arauak aztertzeko moduetako bat izan liteke itzultzaileak berak (eta argitaratzaileek, kritikariek…) itzulpenari buruz esandakoak ikertzea, baina bide hori ez omen da guztiz fidagarria, parte- hartzaile bakoitzak bere interesak izan ditzakeelako eta, zentzu horretan, ez omen delako ikuspegi objektiboa.  1980-1990eko hamarkadetan, ordea, itzultzaileen ikusezintasun horri aurre egin nahian, zenbait autore itzultzailearen subjektibotasuna eta erabaki-ahalmena agerian jartzen ahaleginduko dira beren itzulpenen inguruan hausnartuz eta hausnarketa horiek argitaratuz. Horietako bat dugu Suzanne Jill Levine ikertzaile amerikarra. Latinoamerikako literatura ingelesera itzultzean, oso estrategia interbentzionistak erabili ohi ditu, itzultzailearen manipulazio- ahalmenaz jakitun. Eta itzultzeko modu horri buruzko hausnarketa sakonak egin eta argitaratzen ditu. Horietako famatuena 1991ko liburu bat da: The Subversive Scribe: Translating Latin American Fiction.  Liburu horretan, Guillermo Cabrera Infante kubatarraren lanak ingelesera itzultzean hartutako erabakien inguruan dihardu.  Levinek “itzultzaile-kolaboratzaile” moduan definitzen du bere burua; izan ere, itzulpena egitean autorearekin elkarlanean aritu zen. Baina ez jatorrizko autoreak bere testuari eman nahi izan zion ustezko “benetako zentzu” hori ahalik eta ondoen interpretatzeko, baizik eta, autorearekin batera, jatorrizkoa “suntsitu” eta haren “(sub)bertsio” bat idazteko, birsorkuntza berri bat, beste lan original bat, jatorrizkoaren esanahia era berri batean erreproduzituz. Zentzu horretan, oso itzulpen “ez-leialak” dira bereak: jatorrizkoan ageri ez ziren metafora edo hitz-jokoak erabiltzen ditu askotan, pertsonaiei izena aldatzen die, baita jatorrizkoan ageri diren liburu-izenburuei, kanta-letrei eta beste hainbat elementuri ere.  Jatorrizkoak Habanako gaztelania erabiltzen du, eta mundu hispanoamerikarreko erreferentzia kulturalez beterik dago. Itzulpenak, berriz, beste erreferentzia batzuk bilatzen ditu, irakurle anglosaxoiari ezagunagoak egingo zaizkion erreferentziak. Zentzu horretan, pentsa liteke Levineren itzulpenak “domestikatzaileak” direla, nolabait xede-kulturaren balioetara egokitzen baita jatorrizko testua. Baina Levineren testuak ez dira ingelesez “erraz” irakurtzeko modukoak; ez dute estilo natural edo “fluent” bat erabiltzen. Aitzitik, “erresistentziazko” idazkera bat da; nahiko testu “arrotzak” sortzen ditu: ingeles mota desberdinak nahasten ditu (ingeles arkaikoa, Bibliako estiloa imitatzen du batzuetan, amerikar jerga beste batzuetan, Estatu Batuetako latinoamerikarren hizkera imitatuz beste batzuetan), hitz-joko berriak sortzen ditu, aliterazioak esajeratzen ditu… Beti ere ideologia dominanteari aurre egiteko moduak bilatzen ditu.  Adibide batzuk:   Bestalde, Levinek ikuspegi feminista batetik itzultzen du. Jatorrizkoak Kubako ikuspegi matxista islatzen du: pertsonaien elkarrizketetan, narratzailearen kontakizunetan, emakumea objektu moduan irudikatzen da askotan. Itzulpenean, Levinek oso modu kontzientean “traizionatzen” du jatorrizkoa. Batzuetan, emakumeei jatorrizkoan ez zeukaten nagusitasuna eta ahotsa emango dizkie. Beste batzuetan, jatorrizkoan ageri zen matxismoa are gehiago esajeratuko du. Helburua, beti ere, jatorrizkoan islatzen den ideologia agerian jarriz kuestionatzea da, eta itzultzailearen esku-hartze eta erresistentzia nabarmentzea.   1  Hauek dira Bermanek aipatzen dituen hamabi deformaziojoerak  2  Zentzua eta letraren bereizketa, edukiaren eta formaren artekoa...; itzulpenaren helburua testu “argi” eta “dotoreak” sortzea dela...; zentzuari nagusitasuna ematea...  3  4                                                                               12 
