                          5. AZALEKO TEKTONIKA. THIN SKINNED  5.1 Sarrera Toles eta zamalkadura gerrikoak osatzen dituzten materialak ez ziren orain agertzen diren tokian metatu, are gehiago, gehienak ingurune itsastarretan metatutakoak dira. Prozesu orogenikoek eragiten dute material horiek bere jatorrizko kokapena utzi eta kokapen berri baten lekutzea. Sarritan, lekualdatzea handia izaten da, zenbait hamarka kilometro horizontalean eta zenbait kilometro bertikalean. Mugimendu hauek angelu txikiko alderantzizko failetan edo zamalkadura-failetan gertatzen diren labainketa-prozesuei esker gerta daitezke (5.1 ird.), eta thin-skinned deritzon estilo tektonikoaren ezaugarri nagusia dira. Mota honetako egiturek, sarritan kolisioaren aurretik bi kontinenteen arteko arroan metatutako arroken bitartez daude eratuta eta zamalkaduren eta tolesen segida bereizgarria sortzen dute. Nahiz eta thin- skinned estilo tektonikoa garatzeko ingurune geologiko arruntena toles eta zamalkadura gerrikoa izan, antzeko egiturak gara daitezke ere norabide-faila handien restraining bendsetan, ertz pasiboen arro sedimentarioetako seawards toles-etan, Andear motako konbergentzia-ertzetako arku-oste eremuetan, zein subduzkio-eremuetako akrezio-prismetan.  
