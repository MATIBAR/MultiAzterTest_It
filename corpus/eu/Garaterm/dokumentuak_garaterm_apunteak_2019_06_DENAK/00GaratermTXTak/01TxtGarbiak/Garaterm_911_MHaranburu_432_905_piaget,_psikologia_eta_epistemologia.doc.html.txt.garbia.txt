        109  PIAGET ETA PSIKOLOGIA Sarrera 1896an jaio zen Jean Piaget Neuchâtelen (Suitzan). 25 urte zituen Piagetek, psikologiaren eta biologiaren arteko lotura aztertzen hasi zenean. Ordurako, biologiari buruzko ikasketa eta ikerketa batzuk eginak zituen: 11 urterekin argitaratu zuen txolarre albinoari buruzko deskribapena, 18 urterako moluskuen moldaerari buruzko argitarapenak eginak zituen, 20 urterekin amaitu zituen natur zientziei buruzko unibertsital ikasketak. 1918an lortu zuen Zientzietako Doktoregoa. Berehala hasi zen ordea biologiaren munduan aurkituriko moldaera eta antolamendurako joerak ikaskuntzaren eta pentsamenduaren munduan ere nabaritzen. Bi urte pasa zituen Pariseko Sorbonen psikopatologia, epistemologia eta zientziaren filosofia ikasten. Bineten Laborategian testen estandarizazio lanean jardun zen. 1921ean Suitzara itzuli zen, eta bertan J.-J..-Rousseau Institutuan lan bat eskaini zion Claparèdek. 1923an argitaratu zuen bere lehen liburua:Le langage eta la pensée chez l´enfant.Hurrengo urtean argitaratu zuen, berriz,Le jugement et le raisonnement chez l´enfantliburua. 1925ean, Zientzien Filosofia irakasten zuen Neuchâteleko Unibertsitatean eta haurraren psikologia J.-J.-Rousseau Institutuan. Urte horretan jaio zen bere lehen haurra. 1926an,La représentation du monde chez l´enfantargitaratu zuen, eta hurrengo urtean,La causalité physique chez l´enfant. Bere bizitzaren zati handi bat psikologia genetikoari eta filosofiari eman zizkion: haurraren adimenak nola funtzionatzen zuen aztertzen hasi zen. Horretarako, ekintzan ari zen bitartean aztertzen zuen haurra. Ez zituen test estandarizatuak erabiltzen. Haurraren erantzun okerrak interesatzen zitzaizkion: haurraren pentsamendua, helduarenetik kualitatiboki ezberdina zela ikusi zuen. Horrela ekin zion, psikologia kliniko eta esperimentalaren azterketari. 30 urte pasa behar izan zituen Piagetek haurraren adimena aztertzen, bide horretan egindako aurkikuntzak epistemologiara aplikatzen hasi aurretik. Adimenaren azterketa horietako asko bere seme-alaben azterketan oinarritu ziren. 1920tik 1950 urte ingururarte haurraren adimenaren eboluzioa aztertzen jardun zen, egindako aurkikuntzak problema epistemologikoei aplikatzeko asmoz. 1931n jaio zen bere hirugarren haurra. 1932an argitaratu zuenLe jugement moral chez l´enfant, eta 1936an,La naissance de l´intelligence chez l´enfant. 1937an, taldekatzeen egitura logikoari buruzko komunikazio bat aurkeztu zuen Parisen, Psikologiaren Nazioarteko Kongresuan, etaLa construction du réel chez l´enfantargitaratu zuen. 1939an Genèveko Unibertsitateko irakasle bihurtzen da. Psikologiako Laborategiko zuzendari da etaArchives de Psychologieargitalpenaren zuzendari. Psikologiako Elkarte suitzarra sortzen da eta berak hartzen du lehendakaritza. 1940 inguruan, Einsteinek iradoki zion, interesgarri izan zitekeela, denbora, abiadura eta mugimenduaren ulerkuntza haurrarengan aztertzea. Horrela, lan horri ekin zion. Bere ikerketak egiten ari zela, haurraren nozio zientifikoen eboluzioaren eta pentsamendu zientifikoaren historiaren artean zenbait paralelismo aurkitu zituen: haurraren pentsamendu indibidualaren eboluzioak pentsamendu zientifikoaren historiaren ibilbidea jarraitzen duela ikusi zuen. 1941ean argitaratzen ditu,La genèse du nombre chez l´enfantetaLe développement des quantités physiques chez l´enfantliburuak. 1942an, Pieronek inbitaturik, hitzaldi batzuk ematen ditu Collège de France-n. 1946an argitaratzen duLa formation du symbole chez l´enfant, hurrengo urtean,La psychologie de l´intelligence. 1948anLa représentation de l´espace chez l´enfantetaLa géometrie spontanée chez l´enfantargitaratzen ditu. 1949an Traité de logique, eta 1950ean, hogeita hamar urte lehenago hasitako proiektu bat burutuz,Introduction à l´épistémologie génétiqueidazlan zabala argitaratzen du hiru aletan. 1946 urtetik 1950era bitarteko urteetan, Unescoko Hezkuntza zuzendariorde orokor bihurtzen da, eta zenbait unibertsitatekhonoris causadoktore izendatzen dute. 1952tik 1963ra bitartean, psikologia genetikoa irakasten du Sorboneko Unibertsitatean. 1955an,De la logique de l´enfant à la logique de l´adolescentargitaratzen du, Inhelderrekin batera. 1956an Rockefeller Fundazioaren sostengua lortzen du, Genèveeko Epistemologia Genetikoko Zentroa sortzeko. 1959an argitaratzen du, Inhelderrekin batera,Genèse des structures élementaires. Gestalt Psikologiaren pertzepzioari buruzko ikerketetaz ere interesatu zen. Horrela, pertzepzioari buruzko ikerketetan iragan zituen beste 20 bat urte. 1961ean argitaratu zuenLes mécanismes perceptifs. 1966an argitaratu zituen,L´image mentaleetaLa psychologie de l´enfant. 1968an,Mémoire et intelligenceetaLe structuralismeargitaratzen ditu. 1971 urtean hartzen du erretiroa. Unibertsitateko Irakaskuntza utzi eta ikerketa psikogenetikoak bultzatzen jarraitzen du. 1980an argitaratzen du,Les formes élémentaires de la dialectique, eta urte horretan bertan hiltzen da. Bere ikerketa bizitzaren lehen zatian, haurraren pentsamenduaren edukia aztertzen jardun zen; gerora, edukiaren azpiko oinarrizko prozesuak aztertzeari ekin zion: adimenaren funtzioen egiturak aztertzeari. Piageten arabera, adimena ezagutza egituretan antolatua dago, eta egitura horiek ezagutzea izanen da psikologiaren lana. Adimena, gizakiak ingurunera egiten duen moldaera da Piagetentzat. Moldaera horren baitan, asimilazioa eta egokitzea bereizten dira. Alde batetik, ingurunea bere egituretara asimilatzen du gizakiak; bestaldetik, bere egiturak ingurunera egokitzen ditu. Orekatzearen teoria Piagetentzat, ezagutzan aurrera egiteko, egitura kognitibo orokorrak garatu behar dira; ez da nahikoa ezagutza espezifikoen batuketarekin. Eta egitura orokor horien garapena, asimilazio eta egokitze prozesuen orekatzean oinarriturik dago. Asimilazioan, organismoaren egituretara integratzen ditu subjektuak kanpoko elementuak. Inguruneko informazioa, bere egituretara biltzen du subjektuak. Berezkoak edo bereganatuak dituen jokaerak darabiltza subjektuak asimilazioan. Adibidez, txirrin bat ematen badiogu haurrari eta hura txupatzen hasten bada, asimilazio fenomenoaren aurrean gaude. Situazio berri baten aurrean, lehendik dakienaz baliatzea da asimilazioa. Baina, ezagutza ez da asimilazio soilean oinarritu; horrela balitz, bere fantasien munduan biziko litzateke subjektua. Asimilazioaren ondoan, egokitzea ere beharrezkoa da ezagutzak aurrera egingo badu. Egokitzearen arabera, jasotako informazioaren arabera, subjektuaren eskema eta egiturak aldatu egiten dira. Lehendik eskuratutako jokaera batek balio ez duenean objektu baten gain ekiteko, jokaera berri bat landu behar da. Ezagutza egituren aurrerapenerako, prozesu bion arteko orekatzea gertatu behar da. Gatazka kognitiboaz konturatzea beharrezkoa da ezagutzan aurrera egiteko; baina, gatazkaz jabetzen denean, bere eskemak egokitu behar ditu. Subjektuaren egitura kognitiboaren aldaketak eta ezagutzazko garapena eragiten duten faktoreak honako hauek dira Piagetentzat: biologikoki programaturiko aldaketak (heltze prozesua), ingurunearen gain egiten diren jarduerak, transmisio soziala eta orekatze prozesua. Orekatze prozesua, asimilazio eta egokitze bidez gertatzen da. Gertaera bat ez bada subjektuaren eskemetara egokitzen, desoreka bat gertatzen da subjektuarengan eta subjektua deseroso sentitzen da. Horrela ekingo dio pentsamenduaren aldaketari, eta horrela eraikiko ditu haurrak kualitatiboki ezberdinak diren egiturak: - Sentimen-mugimenezko adimenaren garaian (0-2 urte), ingurunean dagitzan ekintzen bidez ulertuko du haurrak mundua. - Eragiketaurreko estadioan (2-6 urte), errepresentazioak erabiliko ditu ekintzen ordez, arazoak ebazteko. - Eragiketa konkretuen garaian (6-12 urte), kontserbazioan, sailkapenean eta harremanetan oinarrituriko arrazonamendua darabil. - Eragiketa formalen garaian (12 urtetik aurrera), arrazonamendu hipotetiko- deduktiboa darabil.  Haurraren garapena Piageten arabera, maila hauek bereizten dira haurraren adimenaren eboluzioan: - Sentimen-mugimenezko maila - Eragiketaurreko maila: . Pertzepzioen garapena . Funtzio semiotikoa edo sinbolikoa .Pentsamendu intuitiboa - Pentsamenduaren eragiketa konkretuak - Nerabezaro aurrea eta eragiketa proposizionalak  1.Sentimen-mugimenezko_estadioa: zentzuetatik eta gorputzaren mugimenduetatik jasotako informazioan oinarritzen da garapena. Aro honetan oraindik ez dago funtzio sinbolikorik, errepresentazioei lotutako pentsamendu eta afektibitaterik ere ez. Aurrean ez dituen pertsonak eta objektuak ezin ditu ebokatu. Aro honetan burutzen dituen ekintzak, pertzepzio eta mugimenduetan bakarrik oinarritzen dira, hizkuntzarik eta funtzio sinbolikorik ez dute oraindik. Sentimen-mugimenezko adimenak, ekintza kategoria handiak darabiltza mundu erreala antolatzeko: objektu iraunkorraren, espazioaren, denboraren eta kausalitatearen eskemak. Haurraren hasierako unibertsoa, beraren gorputz eta ekintzetan zentratua da, objektu gabeko mundua, mundu egozentrikoa. Lehen 18 hilabeteetan, deszentrazio prozesu bat gertatuko da, eta prozesu horren buruan, beste objektuen arteko bat bezala lekutuko da haurra, objektu iraunkorrez osaturiko unibertso batetan. Haurrarentzat, hasieran ez dago objektuak eta gertaerak bilduko dituen espazio bakarrik eta denborazko ordenurik. Norberaren gorputzean zentraturiko espazio heterogeneoen multzo bat eta koordinazio gabeko denbora inpresio sail bat besterik ez dago. Lekutze jokaeraren eta objektu iraunkorraren bilaketaren bidez, oinarrizko egitura batetan antolatzen dira desplazamenduak (“desplazamenduen taldea”). Era berean, antolamendu espazio-tenporala eta objektu iraunkorraren eraikuntza gertatzen den heinean, kausalitate objektibo bat eraikitzen da. Begien aurretik ezkutatu arren, objektuak izaten jarraitzen duela konturatzen hasten da haurra. Mugimendu erreflexuak egitetik, helburu batetarantz zuzenduriko jarduerak egitera iragaten da. Piagetentzat, alderdi kognitiboaren garapen honek badu bere korrelato afektiboa: alderdi kognitiboa, norberaren ekintzan zentraturiko mundu batetatik, unibertso objektibo eta deszentratu batetara iragaten den bezala, alderdi afektiboa ere, niaren inguru fisiko nahiz sozialaren indiferenziazio egoeratik niaren eta besteen bereizkuntza egoerara doa. Piagetentzat, deszentrazio afektiboa eta deszentrazio kognitiboa korrelatiboak ziren.     1. Eragiketaurreko_maila: Aurrez planifikatzeko edo informazioa gordetzeko ez du balio sentimen- mugimenezko adimenak. Horretarako, gogamenaren espazioko ekintzak edo eragiketak behar dira. Horretarako, ekintzak barneratzetik hasi behar da. Sentimen-mugimenezko etapan ekintza-eskemak, ekintzari loturiko eskemak zerabiltzan haurrak; ekintza horiek ez dute balio iragana oroitzeko edo etorkizuna aurreikusteko. Horretarako, sinboloak eta irudi mentalak behar dira. Objektuei buruz sinbolikoki pentsatzeko gaitasuna lortzen du haurrak aro honetan, baina pentsamendu hori zentzun bakarrekoa izanen da. Ez da oraindik pentsamendu itzulkorra. Horregatik, haurrari zail egiten zaio oraindik materiaren kontserbazioaren nozioa eskatzen duten ariketak ebaztea. -Pertzepzioen_garapena: Piagetentzat, ekintzatik, objektuak eta errealitatea antzaldatzetik dator adimena. Pertzepzioa, berriz, sentimen-mugimenezko jardueraren kasu partikular bat bezala hartzen du. Pertzepzioa, errealitatearen ezagutzaren alderdi figuratiboaren dependentzian dago. Ekintzak, berriz, errealitatea antzaldatu egiten du. Egitura pertzeptiboak ezitzulkorrak dira; eragiketak, berriz, itzulkorrak dira. Pertzepzio soilak, ekintzarik gabe, ezin eraiki dezake sentimen-mugimenezko adimena. Piagetentzat, adimen nozioak ez dira pertzepzioetatik abstrakzio eta generalizazio prozesu soilez lortuak. Adibidez, nozio logiko-matematikoak ez dira hautemandako objektuetatik abstraditutako eragiketak, objektuen gain egindako ekintzetatik abstraitutakoak baizik. - Funtzio_semiotikoa_edo_sinbolikoa: sentimen-mugimenezko aroaren amaieran, haurrak 18-24 hilabete inguru dituenean, objektuak, gertaerak edo kontzeptu eskemak “adierazle” bereizi batez errepresentatzeko ahalmena agertzen du haurrak. Hizkuntza, irudi mentalaz edo keinu sinbolikoaz ari gara. Bigarren urtearen amaiera aldera agertzen du haurrak, aurrean ez dauden objektuak eta gertaerak adierazle bereizi batez errepresentatzeko gaitasuna. Errepresentazio horren hasiera imitazio diferitua, eredua ikusi eta gerora egiten den imitazioa izanen da. Imitazio diferitu honetan, errepresentazioa adierazle bereizi bihurtzen da, sentimen-mugimenezko eskakizunetatik aske. Imitazioa, kanpoko ereduetara egokitzea da. Helduen mundura egokitu behar duen haurrak, baditu bere niaren premia afektibo eta intelektual: premia horiek, errealitatea niari asimilatzeko aukera eskatzen diote. Haurrak, jolas sinbolikoaren bidez, errealitatearen eskakizun eta derrigortzeei ihes egin nahi die. Izan ere, adimena egokitzearen eta asimilazioaren arteko oreka baita. Hizkuntzaren agerpenari esker, iraganeko ekintzak gogora ditzake haurrak, eta etorkizunekoak aintzinatu ere bai, berbazko errepresentazioaren bidez. Sentimen-mugimenezko mailan ez zegoen objektu afektiborik, hartueman zuzenetik at; eragiketaurreko etapan berriz, gogamenezko irudiei, oroimenari, joko sinbolikoari eta hizkuntzari esker, objektua desagertuta gero ere present iraun dezake. -Pentsamendu_intuitiboa: sinkretismoak bereizten du bere ulerkuntza prozesua, eta metodo trensduktiboa darabil bere arrazonamoduan. Esaldi oso baten esanahia jaso behar duenean, esaldi horretan hitz ezezagunak baldin badaude, albora utziko ditu hitz horiek eta hitz ezagunetatik abiaturik, ideia orokor bat aterako du. Ondoren, esanahi orokorrari begira interpretatuko ditu ulertzen ez dituen izenak. Sinkretismoa deritzo haurraren pentsamenduaren berezitasun honi. Haurrak lau urtetatik 7 urtetara bitartean darabilen metodo transduktiboaren arabera, partikularretik partikularrera, gertakari batetik beste gertakari batera doa pentsamendua, benetako arrazonamendu logikorik gabe. Pentsamendu induktiboa partikularretik orokorrera doa, deduktiboa, orokorretik partikularrera doa; transduktiboan, berriz, bi gertaera partikularren fusioa eta iuxtaposizioa dago, batak bestea esplika dezan. Eragiketaurreko maila honetan hiru fenomeno afektibo hartu behar dira kontuan: premiari loturiko interesa eta baloreak, sinpatiazko eta antipatiazko harremanak eta begirunean oinarrituriko sentimendu moralak. Oraindik ez du haurrak moral autonomorik, eta begirunea bere bi osagaietan (afektibitatea eta etsaigoa) disoziaturik du. Errealismo morala da nagusi eragiketaurreko egituran: eginkizunak eta balioak legetik sortzen dira, ez legearen asmoetatik.     1. Pentsamenduaren_eragiketa_konkretuak: eragiketetarako beharrezko da,       ekintzaren planuan eskuratua zegoena, errepresentazioaren planuan       berreraikitzea. Sentimen-mugimenezko aroan, norberaren gorputzarekiko eta       ekintzekiko deszentrazio bat gertatu da: norberaren gorputza eta ekintzak       harreman objektiboetan jarri dira unibertsoko objektu eta ekintzekiko.       Deszentrazio hori ekintzaren planuan zaila izan bada, zailagoa da       oraindik errepresentazioaren mailan. Errepresentazioaren unibertsoa, ez       baitago objektuz bakarrik osatua, sentimen-mugimenezko unibertsoa bezala,       subjektuz ere bai baizik. Piaget-en arabera, eragiketetarako beharrezko       diren eraikuntza eta deszentrazioek, ez dute unibertso fisikoa bakarrik       ukitzen, unibertso soziala ere bai baizik. Eraikuntza eta deszentrazio       kognitiboa, eraikuntza eta deszentrazio afektibo eta sozialetik       bereiztezina agertzen da. Eragiketak transformazio itzulkorrak dira. Transformazio itzulkor batetan ez da dena batera aldatzen, bestela ezin bailitzateke itzulketa. Eragiketazko transformazioak elementu aldakaitz bati buruz, kontserbatzen den nozio edo eskema bati buruz gertatzen dira. Kantitatearen kontserbazioa da eragiketa konkretu oinarrizkoenetakoa. Kontserbazio ariketak ebazteko, identitatearen, konpentsazioaren eta itzulkortasunaren nozioak eskuratu behar dira. Ezer kentzen edo eransten ez zaion bitartean, material bera izaten jarraituko duela esaten dio identitatearen nozioak. Zentzun batetan gertatzen den itxura-aldaketa, beste zentzun batetan gertatzen den aldaketa baten bidez konpentsa litekeela esaten dio konpentsazioarenak. Aldaketa desegin dezakeela esaten dio itzulkortasunaren nozioak. Bestalde, aldiko bereizgarri bakar batetan oinarrituz objektuak sailkatzeko eta irizpide baten arabera objektuen segidak antolatzeko gaitasuna eskuratzen du haurrak. Horrela, kontserbazio, sailkapen eta seriaketa eragiketen bidez, pentsatzeko sistema logiko bat eskuratua du haurrak. Baina, sistema hori errealitate fisikoari, objektu errealei oso loturik dago oraindik. Eragiketa konkretuek zuzenki ukitzen dituzte objektuak, ez dira hitzezko hipotesien munduan mugitzen. Ekintzaren eta logikazko egitura zabalagoen arteko iraganbide moduak dira. Multzo egituretan koordinatzen dira, baina egitura txiroak osatzen dituzte oraindik: sailkapenak, seriaketak, korrespondentziak, sarrera bikoitzeko taulak etab. Konkretutik, datu hautemangarrietatik dependitzen du pentsamendu konkretuak, baina datuen barne manipulazioak edo benetako eragiketak ere inplikatzen ditu. Pentsamendu induktiboa darabilte batez ere: objektu konkretuetatik induzituko dituzte printzipioak eta harremanak. Piaget-entzat, alderdi afektibo, sozial eta ezagutzakoak bereiztezinak dira. Sentimen-mugimenezko aroan harreman zuzena zegoen artean gordetzen zen objektu afektiboa; objektua desagertzean, ezin eboka ziteken. Irudi mentalari, jolas sinbolikoari, oroimenari eta hizkuntzari esker, objektu afektiboa beti present dago eta beti ari da aktuatzen, baita fisikoki present ez dagoenean ere. Judizio moralei dagokienez ere, haurra hasieran heteronomoa da. Agindua ematen duenaren presentzia beharrezkoa da, legeak bere indarra gorde dezan. Agindua eman duena aurrean ez badago, legeak indarrik ez du. Gerora ordea, aitaren edo autoritate irudiekin identifikatu egiten da haura, eta boterea iraunkortu egiten da. Horrela, haurra, nolabaiteko autonomiara heltzen da. Honela, Piaget-en arabera, ezagutzako erreakzioak, erreakzio ludikoak, afektiboak, sozialak eta moralak bilduko dituen batasun funtzional bat gertatuko da orain. Hasiera familiara mugatzen zen afektibitatea, giza talde zabalagora hedatuko da orain. Sentimendu moralek, elkarrekiko begirunearen zentzuan eboluzionatzen dute. Sentimendu sozialei dagokienez, hasieran kordinaziorik eta bereizkuntzarik ez zen nabari norberaren eta besteen ikuspegien artean; orain, ikuspegien koordinazioa eta lankidetza gertatzen dira.  4. Nerabezaro_aurrea_eta_eragiketa_propisizionalak: 11-12 urtetatik 14-15 urtetara bitartean, konkretutik askatzen doa subjektua, eta eraldakuntza posibleen multzo batetan kokatzen du errealitatea. Adin honetan pentsamenduaren eraldakuntza gertatzen da: hipotesien egiaztapen konkretuen gainetik, hipotesien elaborazioari eta arrazonamenduari ematen zaio garrantzia. Konkretutik askatu egiten da subjektua, eta transformazio posibleen multzoan kokatzen du errealitatea. Forma eta edukina bereizi egiten dira eta subjektua gai bihurtzen da hipotesi soil diren proposizioei buruz zuzenki arrazoitzeko. Subjektuak ondorioak atera ditzake posible bakarrik diren egietatik: pentsamendu hipotetiko-deduktiboa eta pentsamendu formala hasten dira. Forma edukinetik bereizteko gaitasun hau da nerabearen eta haurraren pentsamenduak bereizten dituena. Haurra edukin konkretuan “zentratzen” den artean, nerabeak bere pentsamendua “deszentra” dezake, edukina eta forma bereiziz. Edukinetik askatuz, forma aztertzen duelako deitzen du Piaget-ek eragiketa “formalen” pentsamendua aro honetako pentsamendua. Pentsamendua askatu egiten da objektuetatik; harremanak eta sailkapenak askatu egiten dira lotura konkretu eta intuitiboetatik. Pentsamendu formalean, posible denak erreala menpekotzen du. Hezurmamitze posibleen arteko bat bezala ikusten da erreala. "Izan litekeenaren" osotasunaren barnean, "den" zati bezala agertzen da. Eragiketa konkretuen garaiko ikaslea, mundu konkretu eta behagarriak mugatzen du. Eragiketa formalen aroko ikasleak, berriz, hipotesi eta ahalbide ezberdinak kontutan hartu eta sistematikoki aztertuko ditu. Ahalbide guztien konbinatoria lortzeko, faktoreak disoziatu egin behar dira, aldiko faktore bat aldatzen dela, besteak konstante mantenduz. Pentsamendu konkretuan bereziak mantentzen dira itzulkortasunaren bi formak (inbertsioa eta erreziprozitatea) eta identitate eta korrelazio eragiketak; pentsamendu formalean osotasun egituratu batetan integratzen dira identitatea, inbertsioa, erreziprozitatea eta korrelazioa. Pentsamendu formalaren egitura orokorraren ondoan, bereziagoak eta espezifikoagoak direnEskema Operatorio Formalak(Inhelder-Piaget, 1955) kokatzen dira: problema multzo bati aplika dakizkiokeen eskemak dira. Pentsamendu Formalaren egitura orokorrak subjektuaren konpetentziari egiten bazion erreferentzi, estruktura espezifikoago hauek subjektuaren aktuazio konkretutik hurbilago daude. Bitarteko maila batetan kokatuak daude. Egitura orokorren eboluziotik datoz, baina problema konkretuen soluziobiderako erabil daitezke. Subjektuaren konpetentziaren eta aktuazioaren arteko desfasearen arazoari irtenbide bat ematearren ikertu dira bitarteko eskema hauek: eragiketa konbinatorioak, proportzioak, bi erreferentzi sistemen koordinazioa, oreka mekanikoaren nozioa, probabilitatea, korrelazioa. Hasiera batetan (1955), 14-15 urtetarako finkatzen zela Pentsamendu Formala pentsatzen zuen Piaget-ek. Gerora (1970), 15-20 urtetara atzeratu zuen adin hori. Ondorengo ikerketetan (Dulit: 1972), adin horietan ere, erdiek baino gehiagok ez dituztela ariketa horiek gainditzen ikusi zen. Baina, ariketa formalak ebazteko subjektuek dituzten zailtasunak ez dira hainbeste konpetentziaren arlokoak, aktuazioaren arlokoak baizik. Zailtasun horiek, alde batetik, Estilo Kognitiboekin erlazionaturik daudela ikusi da. Baina, bestalde, beste hipotesi hau ere aurreratu da: eragiketa formalak, oso- osoan erabili, subjektu bakoitzaren espezializazio arloan bakarrik erabiltzen direla. Kontutan edukiz, beti ere, aurretiko esperientzia edukitzeak zaildu dezakeela ariketa baten ebazpena, subjektuaren ideia prebio okerrak tartean sartzen direlako. Piaget berak ere esaten zuen, heldu gehienak gai direla pentsamendu logiko formala erabiltzeko, baina arlo gutxi batzuetan bakarrik, esperientzia edo interes gehieneko arloetan hain zuzen ere.  Piaget-en teoriaren berrikusketa 1. Piaget-entzat, esparru guztietara berdin heltzen da garapena. Egitura global baten ideian oinarriturik, informazioaren prozesaketa eta gordetzea ez dira esparru bereizi bakoitzean gertatzen; errepresentazio egiturak orokorrak dira, eta haietan gertatzen diren aldaketek esparru guztietarako balio dute. Hala ere, badirudi, garapen orokorrak ezin ditzakeela beste gabe esplikatu eskurapen berezi batzuk. Hizkuntzaren eskurapenaren eremuan zentratuz, ikuspegi piagetiarretik, sentimen-mugimenezko adimenaren antolamendu orokorraren emaitzak izango lirateke sintaxia eta semantika. Sentimen-mugimenezko etaparen amaieran, errepresentazio sinbolikoetarako gai da haurra. Hizkuntzaren eskurapena ez da independenteki gertatzen den zerbait, sentimen-mugimenezko eskemak koordinatzean eta barneratzean, funtzio sinbolikoaren osotasunaren barnean gertatzen den zerbait baizik, imitazio diferituarekin, jolas sinbolikoekin eta irudi mentalekin batera. Piagetiarrentzat, adibidez, hitzen ordenuaren eta sentimen-mugimenezko ekintzen ordenuaren artean erlazio zuzena dago, edo ontziekin jolastea (batzuk besteetan sartuz), esaldien insertzioaren aitzindaritzat jo izan da. Baina, badirudi atzerapen kognitibo larri batek ez duela derrigorrez hizkuntzaren mailako atzerapenik suposatzen, Williams-en sindromean gertatzen den bezala. Horregatik, hizkuntzaren eskurapena, erabat modularki ez bada ere, eremu espezifiko batetan ematen den zerbait bezala agertzen da. Lau egun bakarrik dituzten haurrak sentikorrak dira beren ama-hizkuntzaren bereizgarri batzuekiko (Mehler et al, 1986); lau hilabetatako haurrak sentiberak dira esaldien arteko mugekiko (Jusczyk et al., 1989). Haur batek hitzak ikasi behar dituenean, ez da behaketa soilean oinarritzen; hitzen esanahi posibleei buruz haurrak planteiatzen duen hipotesien eremua hasieratik hertsatua da. Perzepzioen analisia egiterakoan, oinarrizko perzepzio batzuetatik abiatzen dira: mugimendu propioa, mugimendu eragina, traiektoria, sostengua, egilea. Gainera, hitzen eta beren erreferenteen arteko erlazioa finkatzerakoan, suposapen batzuetan oinarritzen dira haurrak, hala nola, objektu osoaren suposapena (hitz berria objektu osoari dagokio eta ez bere sustantziari, zatiei edo berezitasunei), suposapen taxonomikoa (hitz ikasi berri bat, talde taxonomiko bereko objektu guztiei aplikatzen die) eta elkarrekiko exklusioaren suposapena (hitz berri bat entzutean, deiturarik ezagutzen ez duten objekturi buruzko hitza bezala hartzen dute haurrek). Hertsapen sintaktikoei dagokienez, 17 hilabetetako haurrek erabil dezakete informazio sintaktikoa izen arrunt eta izen bereziz izendatzen diren objektuak bereizteko. Adin bereko haurrek bereizten dute, “Txoriak kilimak egiten dizkio Gaileten Monstruoari” eta “Gaileten Monstruoak kilimak egiten dizkio txoriari” esaldien artean. Hizkuntz ekoizpenari zegokion pantaila denbora luzeagoz begiratzen zuten, bestea baino. Jaioberriek eta hilabete gutxitako haurrek ez diote beraz kaotikoki eta modu bereizi gabean aurre egiten informazioari. Gainera, esparru bakoitzaren berezitasuna ere kontutan eduki behar da. Haur autistek, adibidez, esparru batzuetan garapen nahiko normala duten artean, gabezia nabarmenak aurkezten dituzte beste eremu batzuetan. Adimen koefiziente nahiko altua eduki arren, besteen egoera mentalak errepresentatzeko gaitasun gutxi agertzen dute autistek. Williams-en sindromea dutenek, berriz, hizkuntza eta aurpegien ezagupena bezalako eremuak nahiko ukitu gabeak dituzten artean, beste ezagutz gaitasun gehienak larriki ukituak dituzte. Piagetiarrentzat, goian ikusi dugun bezala, lehen hamabi hilabetetako haurrentzat, begiradapetik desagertzen den objektuak izateari uzten dio. Sentimen-mugimenezko adimenaren oinarrizko emaitzetako bat da objektuaren iraunkortasuna. Sentimen-mugimenezko ekintzen eskemak barneratu arte ez dute haurrek objektuen bereizgarrien errepresentazio sinbolikorik garatzen. Baina, ingurune fisikoaren ulerkuntzarako ere, hizkuntz ingurunearen ulerkuntzarako bezala, badirudi haurrak badituela objektuen iraunkortasunari buruzko oinarrizko printzipio berezi batzuk. Objektuak eta beren mugimenduak errepresentatzeko garaian lau printzipiok funtzionatzen dute haurrarengan (Spelke, 1988): loturaren, kohesioaren, zurruntasunaren eta distantziara ekin ezinaren printzipioek. Printzipio hauen arabera, lotura duten osotasunetan desplazatzen dira objektuak, lotura duten traiektorietan zehar; mugitzen ari diren bitartean ez dute elkar zeharkatzen edo formaz aldatzen, eta elkar ukitu ezean ez dute elkarrekiten. Pantaila baten atzean gorderik dagoen makila zuzen inklinatu bi ertzak ikusten bazaizkio, eta makilaren bi ertzak batera mugitzen badira alde batera eta bestera, 4 hilabeteko haurrek bi ertzak objektu bat berari dagozkiola inferitzen dute. 7 hilabetetako haurrak hel daitezke inferentzi berera, baita geldi dauden objektuekin ere. Egin ahal izan diren hainbat ikerketan ondorioz ikusi ahal izan da, Piaget-ek hasieran suposatzen zuena baino objektuen munduari buruzko ezagutza gozitarrago eta konplexuagoa dutela haurrek. Spelke- ren (1983) arabera, grabitatearen eta inertziarena bezalako printzipio fisiko batzuk ikasiak badira ere, objektuen perzepzioa gidatzen duten lau printzipioak jaiotzetik espezifikatuak daude. Lau hilabetetako haurrek ez dute grabitatearen printzipioaz ezer ezagutzen, ez baitute sorpresarik agertzen objektu bat airean gelditzen denean. Baina, sei hilabetetako haurrek denbora esanguratsuki luzeagoz begiratzen dituzte apoiogunerik gabe airean gelditzen diren objektuak. Baillargéon eta lankideen arabera (1986), objektuen existentzi iraunkorraren nolabaiteko ideia badute 3- 4 hilabetetako haurrek, eta 7 hilabetetako haurrek badituzte beste ezagutza fisiko batzuek ere. 9 hilabetetako haurrak zergatik ez dira gai orduan pantaila baten atzean gordetako objektu bat bilatzeko? Spelke eta Baillargéon-en ariketetan begiradaz baliatzea nahikoa dute haurrek. Ariketa piagetiarretan, ikusmen sisteman konputazioak egin ondoremn, informazio hori mugimenezko sistemara itzuli behar dute, bilaketari ekiteko. Eta mugimenezko jokeaera egoki bat gerta dadin, bekokiaurreko garunazalaren garapena beharrezkoa da. Badirudi, beraz, haurrak ez duela modu kaotiko eta berezi gabean prozesatzen heltzen zaion informazioa, eta eremu espezifikoko aurredisposizio batzuk badituela.  2. Teoria piagetiarrak, "konpetentziaren eredua" landu zuen, aktuazioarena baino areago. Horregatik izan ditu desfaseak ulertzeko zailtasunak. Estadio jakin bateko bereizgarriak dituzten ariketen ebazpena ez dela adin berean gertatzen subjektu berberengan, nekez uler zezakeen Piaget-ek. Esate baterako, materiaren kontserbazioaren nozioa 7 urterekin lortzen dela, pisuarena, 9-10 urterekin, eta bolumenarena, 11-12 urterekin lortzen dela nekez esplika zezakeen. Aro formaleko abstrakzio erreflexiboarentzat, pentsamenduaren edukinek ez lukete garrantzirik eduki behar teorian. Baina, abstrakzio erreflexiboaren ondoan, abstrakzio enpiriko edo fisikoa ere mantendu egiten dira. Eta ezagutzen jatorri bikoitz honetatik sortzen diradecalageak: abstrakzio fisiko eta erreflexiboaren erlazioetatik. Teoria neopiagetiarrak,Operagailu Eraikikorren Teoria(Pascual-Leone, 1969) asmatu zuen, desfaseak esplikatzeko tresna bezala. Operagailu horiek eskemen, hots, gure ezagutza zabaldu eta gure jokaera determinatzeko erabiltzen ditugun informazio unitateen aktibatzaileak dira. Baina, esan dezagun, ditugun eskema guztiak ez ditugula beti erabiltzen. Eskema, aktibatua dagoenean bakarrik erabiltzen dugu, eta situazioa da, eskema aktibatzen duena. Eskema aktibatuen multzoa, berriz, aktibazio eremu deitzen da. Aktibazio eremuko eskema guztiek ez dute subjektuaren aktuaziorik sortzen: Eskema batzuek aktibazio indar gehiago dute besteek baino. Eskema bat aktibatzen denean, indar batez aktibatzen da, eta indar hori, ondorengo faktore hauen araberakoa da: - Eskemen aktibatzaile bezala jokatzen du, adibidez, F operagailuak, informazioaren prozesaketa desegoki bat eraginez. Problema baten aspektu figuratiboek garrantzi erabakiorra har dezakete momentu jakin batean, soluziobide zuzenera eramateko egokiak ez diren eskemak aktibatuz. - Lanerako garrantzitsuak diren eskemak kokatzeko memoria moduko batek bezala jokatzen du M espazio mentalak. Problema baten soluzioa aurkitzeko, zenbait eskema aldi berean aktibatu behar dira. M espazio mentalaren hedadurari buruz, zera esan behar da: garapen kognitiboaren buruan handitzen doala, bi urtez behin eskema bat gehiago erabiltzeko gaitasuna eskuratuz haurrak. - Ikaskuntza logikoa eta edukinen ikaskuntza bereizi behar dira. Ikaskuntza logikoa, esperientzia logiko-matematikotik sortua da, eta ez dagokie objektuen propietateei, objektuen gain egindako ekintzei baizik (abstrakzio erreflexiboa). Edukinen ikaskuntza, esperientzia fisikotik dator, eta objektuen propietateak jasotzen ditu (abstrakzio sinplea). Desfase horizontalak gehiagotan gertatzen dira fenomeno fisikoei buruzko arrazonamendutan, arrazonamendu logiko-matematiko soiletan baino. Natur gaiei buruzko pentsamenduan, decalage horizontalak gertatzen dira. Pascual-Leonek zioen, operagailu horiek eragina badutela, pertsonaren konpetentzia operatorioa aktuazio bihurtzeko garaian. Piaget-entzat, ezagutza espezifikoen ikaskuntza, ezagutz egitura orokorren berregituraketaren ondorena da. Ikaskuntza garapenera biltzen du. Ez dio behar besteko garrantzirik ematen, elkarketa bidezko ikaskuntzari. Vvgotskii-rentzat, elkarketa bidezko ikaskuntzaren garapen independenterik ez dago, baina elkarketa bidezko ikaskuntza gabeko orekatzerik ere ez dago. Zentzun zabaleko ikaskuntza ez da elkarketa bidezko ikaskuntzen batuketatik irteten, baina hauek lagun dezakete. Ikaskuntza gabeko garapenik ez dago, eta aurretiko garapenik gabeko ikaskuntzarik ere ez. Pentsamendu Formalak multzoko egitura zuen Piaget-entzat, edukin konkretuen gainetik zegoen estruktura logiko bat. Curriculuma eratzeko garaian, disziplinaren ekarpenak bigarren mailakoak ziren beretzat, Pentsamendu Formala edukin guztiei berdintsuki aplika ziezaiekeela pentsatuz. Azken aldian, ordea, Piaget eta bere lankideak konturatu ziren (Pascual-Leone, 1969), subjektuen kopuru handi bat ez zela Maila Formalera heltzen aktuazio mailan. Haurren Estilo Kognitiboetan eta errepresentazioetan aurkitu zituzten azalpenak. Geroztiko ikerketek irakatsi digute, Maila Formalaren Unibertsaltasunari ihes dagioten kontzepzioak ez direla uste zen bezain salbuespenezkoak.  Piaget, epistemologo Psikologia, denbora luzez, filosofiaren esparruan kokatu zen. Introspekzioaren mugez konturatu zirenean, jokaeraren azterketan zentratu zen psikologia, psikologia zientifikoa filosofiatik bereizten hasi zen, psikologoek beren elkarte propioak eratu zituzten, eta gauzen izaera eta esentziari jaramon gehiegirik egin gabe, behagarria dena aztertzen hasi ziren. Piaget-entzat, psikologia zientifikoaren eta filosofikoaren arteko muga metodo kontua zen: batak metodo esperimentalagoak zerabiltzan bitartean, besteak metodo erreflexiboagoak eta espekulatiboagoak zerabiltzan. Psikologiak hipotesi egiaztagarriak darabiltza; filosofiak darabilen introspekzioa niarengan zentratua da. Bi metodoen arteko diferentzia, beraz, niarekiko deszentrazioari dagokiona da. Piaget-entzat, zientzia askatasunaren arazoaz arduratzen ez bazen, egiaztapen esperimentalerako bitartekorik ez duelako da Piaget-en arabera, XIX mendeko asoziazionistek sentipen eta irudien elkarketa mekanikoz azaldu nahi izaten zuten dena. Erreakzioz sortu ziren amerikarren funtzionalismoa, Gestalt Psikologia eta Psikoanalisia. Hala ere, joera positibistak behin eta berriro nagusitzen dira, gertakarien eta legeen maila gainditzeko kezkarik gabe, azalpen edo teoria interpretatzaileekiko ardurarik gabe. Piaget-entzat, bere garaiko enpiristen aurrez aurre, interpretazioa beharrezkoa da. Legeak ezartzeaz gain, legeen dedukzio eta kordinazioaz gain, legeen dedukzioa “ereduen” forman konkretizatu behar da. Arrazoia ez datxekie legeei, ez eta legeen koordinazio edo dedukzioari ere. Benetako arrazoia, eredu posibleen dibertsitatean aurkitu behar da. Piaget-ek eskola gestaltikoaren eragin nabaria izan du. Perzepzioaren eremuan batez ere, multzoko egiturari garrantzi handia eman dio, haurraren eragiketa intelektualek osotasun egituratu bat eratzen dutela adieraziz. Adimenaren teoria genetiko eta interakzionistaren aldeko agertu da beti, baina genesia eta elkarreragina subjektuaren ekintzen eta eragiketen mailan kokatzen ditu.Pentsamenduaren garapenaren etapak formalizatzeko bere ahaleginean, proposizio logikoen lau eraldakuntzen taldearen deskribapenak nahiko ongi agertzen du eragiketa formalen aroa, baina eragiketa konkretuen estadioaz ezin esan liteke gauza bera. Horretaz gain, Piaget-ek, bere garaiko konduktismoaren aurrez-aurre eta garaiko ikerketak kontutan hartuz, nerbio sistemaren eta organismoaren jarduera espontaneoaren existentzia azpimarratu zuen: kinada-erantzun eskema ez da norabide bakarrekoa, zirkularra baizik. Horregatik, “kaxa beltzaren” ereduaren aurrez aurre, kinada, organismoa eta erantzuna biltzen zituen eredu zirkularraren alde egin zuen Piaget-ek. Psikologiaren eta biologiaren arteko harremanei dagokienez, prozesu psikikoak elkarketa bidez azltzen zirenean, nerbioen elkarketaren islada ikusten zen elkarketa psikikoetan. Paulov-en erreflexu baldintzatuak ere elkarketa horin kidekotzat jo ziren. Baina, Paulov-ek laster agertu zuen, goi mailako jarduera nerbiosoek erraietako mekanismoen gain eragina zutela. Bi seinalezpen sistema aurkitu zituen: sentimen-mugimenezkoa eta hizkuntzazkoa. Hizkuntzazko seinaleztapenak behe mailako baldintzapenen gain eragina zuela egiaztatu zuen. Gainera, erreflexu baldintzatuek ez dute garunazala bakarrik ukitzen, dienzefaloak ere eskuhartzen du. Aldi berean, kontutan hartzen ditu Piaget-ek psikologia sobietarrak landutako eredu zibernetikoa eta Fessard-en aurkikuntzak. Azken honek agertzen duenez, ikaskuntzak ez du dependitzen nerbio adar berrien eta sinapsi berrien hazkuntzatik, baizik iadanik eratutako loturen funtzionamendu berria bezala hartu behar da. Antolamendu biologikoaren eta ezagutzaren artean badira loturak, baina horrek ez du azalpen redukzionistarik baimentzen. Genoma sistema arautzaile bat da, eta genomak inguruneko tentsioei ematen dien erantzuna bezala hartu behar da fenotipoa. Esan nahi baita, adimena ez dela osaturik irteten, ez dagoela nerbio sisteman preformatua, urratsez urrats eraikitzen dela (Fodor eta Karmiloff- Smith-en teoriekin kontraesanean). Perzepzioaren ikerketei dagokienez, Piaget-ek kontutan hartzen ditunew lookkorrontearen ekarpenak, afektibitatearen eta faktore sozialen eraginari dagozkionak batez ere. Adimenaren genesiaren azterketaren bidez hurbildu nahi du Piaget-ek epistemologiara. Baina, ez da zientzien historiaren genesitik abiatzen, beste epistemologo batzuek egin duten bezala; ontogenesiari heltzen dio, haur txikien behaketari ekinez. Piaget-entzat, haurrak bi ikaskai handi ematen dizkigu: batetik, unibertsoa ez da antolatua, urratsez-urrats ez bada antolatzen (objektuak, espazioa, denbora, kausalitatea…); bestetik, irakaslearengandik zerbait ikasiko bada, haren pentsamendua berreraiki beharra dago. Haurraren psikologiak irakasten digu, garapena benetako eraikuntza bat dela. Piaget-ek bi esperientzia mota bereizten ditu: esperientzia fisikoa eta esperientzia logiko-matematikoa. Lehena, objektuen gain ekinez lortzen da; bigarren esperientzia, ekintzetatik ateratzen dena da. Eragiketa intelektualak, ekintzetatik irteten dira eta ekintza barneratuetan dautzate. Eragiketa horiek sistemetan, egituretan antolatzen dira. Piaget-entzat, matematika subjektuaren ekintzen koordinaziotik sortzen da; fisika, aldiz, objektuen kualitateetatik eratzen da. Hori dela ta, klasearen, harremanaren edo zenbakiaren nozioak ez dira objektuetatik abstraitzen, haien gain egiten diren ekintzetatik baizik. Era berean, egitura espazialak ere, ekintzetatik abstraitzen dira, eta ez objektuetatik. Matematiken eta fisikaren espazioak elkarrekin zerikusirik ez ote dute ba? Piaget berarentzat, haurraren nozio matematikoak errealitatearen gain egindako ekintzetatik datoz, eta ekintza horietan errealitatearen ezagugarriek garrantzi handia dute. Badirudi, beraz, Piaget bere buruarekin kontraesanean sartzen dela, matematikaren ikuskera hain idealista ematen digunean. Piaget orri asko dedikatzen dizkie psikologiaren eta logikaren, matematikaren nahiz fisikaren arteko harremanei. Fisikari dagokionez, adibidez, denboraren eta abiaduraren nozioak haurrarengan aztertzeko iradoki zion Einstein-ek Piaget-i; denborazko iraupenetik independentea zen abiaduraren intuiziorik bazegoen ikusteko. Piaget-ek aurkitu zuenaren arabera, denboraren nozio eta perzepzioak abiadurari egiten zion erreferentzia.  Bibliografia  Castorina, J.A. eta Palau G. D., 1982,Introducción a la lógica operatoria de Piaget.Barcelona: Paidos.  Flavell, J.H., 1979,La psicología evolutiva de Jean Piaget. Buenos Aires: Paidos (Jatorrizko izenburua:The developmental psychology of Jean Piaget.New Jersey: D. Van Nostrand Company Inc.). Gorman, Richard M., 1972,Discovering Piaget. A Guide for Teachers.Charles E. Merrill Publishing Company, Columbus, Ohio. Gaztelaniazko itzulpena: Introducción a Piaget. Una guía para maestros. Barcelona, Paidos Educador, 1986.  Inhelder, B. eta Piaget, J., 1955,De la logique de l´enfant à la logique de l´adolescent. Paris: Presses Universitaires de France.  Inhelder, B. et Cellérier, G., 1992,Le cheminement des découvertes de l´enfant. Neuchâtel, Paris: Delachaux et Niestlé.  Karmiloff-Smith, A., 1992,Beyond Modularity. A Developmental Perspective on Cognitive Science. Massachusetts Institute of Tecnology. (Gaztelaniazko itzulpena:Más allá de la modularidad. Madrid, Alianza Editorial, 1994. Palop Jonquéres, Pilar, 1981,Epistemología genética y filosofía. Barcelona, Ariel.  Piaget, J., 1926,La représentation du monde chez l´enfant.Paris: Alcan.  Piaget, J., 1927,La causalité physique chez l´enfant. Paris: Alcan.   Piaget, J., 1936,La naissance de I'intelligence chez I'enfant.Neuchátel, Paris: Delachaux et Niestlé.  Piaget, J., 1937,La construction du réel chez I'enfant.Neuchátel, Paris: Delachaux et Niestlé.  Piaget, J., 1947,La psychologie de I'intelligence.Paris: Armand Colin.  Piaget,J.,1950,Introduction á l' épistémologie génétique.Paris: Presses UniversitairesdeFrance. (1. alea: La pensée mathématique.2. alea:La pensée physique.3. alea:La pensée biologique, la pensée psychologique et la pensée sociologique).  Piaget, J., 1967a,Biologie el connaisance.Paris: Gallimard.  Piaget, J., 1967b, (Dir.).Logique el connaissance scientifique.Paris: Gallimard.  Piaget, J., 1968,Le structuralisme.Paris: Presses Universitaires de France.  Piaget, J., 1969,Psychologie et Pédagogie,Paris: Société Nouvelle des Éditions Gonthier.  Piaget, J., 1971,Les explications causases.Paris: Presses Universitaires de France.  Piaget, J.,1974a, La prise de conscience.Paris: Presses Universitaires de France.  Piaget, J.,1974b,Réussir et comprendre.Paris: Presses Universitaires de France.  Piaget, J., 1976,Le comportement, moteur de l' évolution.Paris: Gallimard.  Piaget, J., 1980,Recherches sur les correspondances.Paris: Presses Universitaires de France. (Etudes d'épistémologie génétique; 37).  Piaget, J. eta Beth, E.W., 1968,Épistémologie mathématique et psychologie. Paris: Presses Universitaires de France.  Piaget, J. et García, R., 1983,Psychogenése el histoire des sciences.Paris: Flammarion.  Piaget, J. et Inhelder, B., 1941,Le développement des quantítés chez I'enfant: Conservation el atomisme.Neuchátel, Paris: Delachaux et Niestlé.  Piaget, J. et Inhelder, B., 1948,La représentation de l'espace chez I'enfant.Paris: Presses Universitaires de France.  Piaget, J. et Inhelder, B., 1966, L'image mentale chez I'enfant: Etude sur le développement des représentations imagées.Paris: Presses Universitaires de France.  Piaget, J., et Inhelder, B., 1968,Mémoire el intelligence.Paris: Presses Universitaires de France.  Piaget, J.,Inhelder, B., et Szeminska, A., 1948,La géométrie spontanée de I'enfant.Paris: Presses Universitaires de France.  Piaget, J., et Szeminska, A., 1941,La genése du nombre.Neuchátel, Paris: Delachaux et Niestlé.  Pozo, J. I., 1989,Teorías cognitivas del aprendizaje. Madrid: Morata.  Siegel, L.S. et Brainerd, C.J., 1978,Alternatives to Piaget. New York: Academic Press, Inc.  Sigel, I.E., Brodzinsky et Golinkoff, R.M., 1981,New directions in piagetian theoryand practice. New Jersey: Lawrence Erlbaum Associates, Publishers.                                  PIAGETEN EPISTEMOLOGIA GENETIKOA Mikel Haranburu (EHUko irakaslea eta ILCLIko kidea) Sarrera 25 urterekin hasi zen Piaget psikologiaren eta biologiaren arteko lotura aztertzen. Ordurako, biologiari buruzko ikasketa eta ikerketa batzuk eginak zituen. Hain zuzen ere, 22 urterekin lortu zuen Zientzietako Doktoregoa. Berehala hasi zen biologiaren munduan aurkituriko moldaera eta antolamendurako joerak ikaskuntzaren eta pentsamenduaren munduan ere nabaritzen. Pariseko Sorbonen psikopatologia, epistemologia eta zientziaren filosofia ikasi ondoren, bere bizitzaren zati handi bat psikologia genetikoari eta filosofiari eman zion, besteak beste, haurraren adimenak nola funtzionatzen zuen aztertzeari. Adimenaren genesiaren azterketaren bidez hurbildu zen beraz Piaget epistemologiara. Hau da, ez zen zientzien historiaren genesitik abiatu, beste epistemologo batzuek egin zuten bezala; ontogenesiari aztertzeari ekin zion, haur txikien behaketaren bidez. Horretarako, test estandarizatuak erabili ordez, jardunean ari ziren haurrak aztertzen zituen. Hain zuzen ere, adimenaren azterketa horietako asko bere seme-alaben behaketan oinarritu ziren. Haurraren erantzun okerrak aztertuz, haren pentsamendua helduarenetik kualitatiboki ezberdina zela ikusi zuen. 30 urte pasa behar izan zituen Piagetek haurraren adimena aztertzen, bide horretan egindako aurkikuntzak epistemologiara aplikatzen hasi aurretik. Horrela, 1920tik 1950 urte ingurura arte haurraren adimenaren eboluzioa aztertzen jardun zen, egindako aurkikuntzak problema epistemologikoei aplikatzeko asmoz. 1940 inguruan, Einsteinek Piageti iradoki zion, interesgarri izan zitekeela, denbora, abiadura eta mugimendua haurrak nola ulertzen zituen aztertzea. Eta lan horri ekin zion. Bere ikerketak egiten ari zela, haurraren nozio zientifikoen bilakaeraren eta pentsamendu zientifikoaren historiaren artean zenbait paralelismo aurkitu zituen: haurraren pentsamendu indibidualaren bilakaerak pentsamendu zientifikoaren historiaren ibilbidea jarraitzen duela ikusi zuen. 1950ean, hogeita hamar urte lehenago hasitako proiektua burutuz, Introduction à l´épistémologie génétiqueidazlan zabala argitaratu zuen hiru aletan. 1952tik 1963ra bitartean, psikologia genetikoa irakatsi zuen Sorboneko Unibertsitatean. 1956an Rockefeller Fundazioaren sostengua lortu zuen, Genèveko Epistemologia Genetikoko Zentroa sortzeko. 1971 urtean hartu zuen erretiroa, baina ikerketa psikogenetikoak bultzatzen jarraitzen zuen. Epistemologia genetikoa Epistemologia genetikoak ezagutzaren sorrera, ezagutza mota ezberdinen sustraiak eta ezagutzaren garapena aztertzen ditu. Piaget baino lehenagoko epistemologiek bazuten postulatu komun bat, subjektua, objektua eta bien arteko pertzepzio eta kontzeptuak garbi bereizten zituena. Baina, analisi psikogenetikoak berehala erakutsi zion Piageti (1979), ezagutzaren iturburua ez dagoela bere buruaz kontziente den subjektu batean edo jadanik eratua dagoen objektu batean, baizik, bien arteko erdibidean gertatzen diren elkarreraginetan duela sustraia ezagutzak. Ezagutzaren jatorri horretan subjektua eta objektua oraindik bereizi gabe daude eta ez dago forma berezien arteko elkartrukerik. Ez dago oraindik subjektu eta objektu bereizirik eta elkartrukerako tresna aldagaitzik. Elkartrukerako lehen tresna ez da pertzepzioa, ekintza baizik. Horrela, sentimen-mugimenezko ekintzak errepresentazioa baino lehenagokoak dira. 1. Sentimen-mugimenezko adimenaren garaian (0-2 urte), ingurunean dagitzan ekintzen bidez ulertzen du haurrak mundua. Haurrak ez du bere burua ezagutzen, ez du barneko munduaren eta kanpoko munduaren arteko mugaren kontzientziarik. Objektu iraunkorrik gabeko munduan bizi da haurra. Subjekturik eta objekturik ez dagoen mundu batean, geroago subjektu edo objektu izango direnen arteko lotura bakarra ekintza da. Haurraren ekintzak haren gorputzaren inguru zentratzen dira, eta subjekturik gabeko nartzisismo bat ekartzen dio horrek haurrari. Urte eta erdi eta bi urte artean, bere gorputza beste objektuen arteko bat gehiago bezala kontsideratzen hasten da. Bere ekintzak bere gorputzarekiko deszentratu egiten dira. Ekintzen koordinazioa bere gain hartzen du subjektuak eta objektuari bere kokalekua ematen zaio. Horrela, objektuak ere, subjektuak bezala, bere iraupen espazio-tenporala lortzen du. Subjektua eta objektua bereizten dira eta objektuen arteko bat gehiago bihurtzen da subjektua, unibertso espazio-tenporal batean. Subjektuaren ekintzen koordinazioa, errealitateko koordinazio espazio-tenporalari eta kausalari lotua gertatzen da eta subjektuaren eta objektuaren bereizkuntzaren sustraian dago. Sentimen-mugimenezko estadioan zentzuetatik eta gorputzaren mugimenduetatik jasotako informazioan oinarritzen da garapena. Aro honetan oraindik ez dago funtzio sinbolikorik, eta errepresentazioei lotutako pentsamendu eta afektibitaterik ere ez. Aurrean ez dituen pertsonak eta objektuak ezin ditu gogoratu. Aro honetan burutzen dituen ekintzak, pertzepzioan eta mugimenduetan bakarrik oinarritzen dira. Haurrarentzat, hasieran ez dago objektuak eta gertaerak bilduko dituen espazio bakarrik eta denborazko ordenurik. Norberaren gorputzean zentraturiko espazio heterogeneoen multzo bat eta koordinazio gabeko denbora inpresio sail bat besterik ez dago. Lekutze jokaeraren eta objektu iraunkorraren bilaketaren bidez, oinarrizko egitura batean antolatzen dira desplazamenduak. Era berean, antolamendu espazio-tenporala eta objektu iraunkorraren eraikuntza gertatzen den heinean, kausalitate objektibo bat eraikitzen da. Begien aurretik ezkutatu arren, objektuak izaten jarraitzen duela konturatzen hasten da haurra. Mugimendu erreflexuak egitetik, helburu baterantz zuzenduriko jarduerak egitera iragaten da. Piagetentzat, alderdi kognitiboaren garapen honek badu bere korrelato afektiboa: alderdi kognitiboa, norberaren ekintzan zentraturiko mundu batetik, unibertso objektibo eta deszentratu batetara iragaten den bezala, alderdi afektiboa ere, nia eta inguru fisiko nahiz soziala bereizi gabe egotetik niaren eta besteen bereizkuntza egoerara pasatzen da. Piagetentzat, deszentrazio afektiboa eta deszentrazio kognitiboa elkarrekin gertatzen dira. 2. Eragiketa aurreko estadioan (2-6 urte), errepresentazioak erabiliko ditu haurrak ekintzen ordez, arazoak ebazteko. Ekintzak aurrez planifikatzeko edo informazioa gordetzeko ez du balio sentimen-mugimenezko adimenak. Horretarako, gogamenaren espazioko ekintzak edo eragiketak behar dira, hau da, ekintzak barneratzetik hasi behar da. Sentimen-mugimenezko etapan ekintza-eskemak edo ekintzari loturiko eskemak zerabiltzan haurrak; eskema horiek ez ziren oraindik kontzeptuak eta ez zuten balio iragana oroitzeko edo etorkizuna aurreikusteko. Eskemak ez ziren pentsamenduaren objektu, ekintzen barne-egitura bakarrik ematen baitzuten. Kontzeptua, berriz, errepresentazioak eta hizkuntzak erabiltzen dute. Horretarako, sinboloak eta irudi mentalak behar dira. Objektuei buruz sinbolikoki pentsatzeko gaitasuna lortzen du haurrak aro honetan, nahiz eta pentsamendu hori oraindik zentzu bakarrekoa izan. Ez da oraindik pentsamendu itzulkorra. Horregatik, haurrari zail egiten zaio oraindik materiaren kontserbazioaren nozioa eskatzen duten ariketak ebaztea. Piagetentzat, ekintzen bidez objektuak eta errealitatea antzaldatzetik dator adimena. Pertzepzioa, berriz, sentimen-mugimenezko jardueraren kasu partikular bat bezala hartzen du. Pertzepzioa, errealitatearen ezagutzaren alderdi figuratiboaren menpe dago. Ekintzak, berriz, errealitatea antzaldatu egiten du. Egitura pertzeptiboak ez-itzulkorrak dira; eragiketak, berriz, itzulkorrak dira. Pertzepzio soilak, ekintzarik gabe, ezin eraiki dezake sentimen- mugimenezko adimena. Piagetentzat, adimen nozioak ez dira pertzepzioetatik abstrakzio eta generalizazio prozesu soilez lortuak. Adibidez, nozio logiko- matematikoak ez dira hautemandako objektuetatik abstraditutako eragiketak, objektuen gain egindako ekintzetatik abstraditutakoak baizik. Sentimen-mugimenezko ekintzek subjektuaren eta objektuaren artean momentuko lotura eta momentuko bereizkuntza egiten dute. Ekintza kontzeptualizatuan, berriz, subjektua eta objektua beren bereizgarri iraunkorrekin pentsatzen dira. Eskema bidezko asimilazioak objektuen propietateak kontuan hartzen ditu, baina hautemate unean bakarrik eta subjektuaren ekintzekin lotuta. Objektuaren kualitateak ez ditu subjektuaren ekintzetatik garbi bereizten. Asimilazio kontzeptualak, berriz, aurrean dauden eta aurrean ez dauden objektuak tratatzen ditu eta oraingo egoeraren morrontzatik askatzen du subjektua, sailkatzeko eta serietan edo korrespondentzian jartzeko aukera ematen baitio. Sentimen- mugimenezko aroaren amaieran, hau da, bigarren urtearen amaiera aldera agertzen du haurrak, aurrean ez dauden objektuak eta gertaerak adierazle bereizi batez irudikatzeko gaitasuna. Imitazio diferituak, hau da, eredua ikusi eta gerora egiten den imitazioak markatzen du errepresentazio horren hasiera. Imitazio diferitu honetan errepresentazioa adierazle bereizi bihurtzen da, sentimen- mugimenezko eskakizunetatik aske. Imitazioan kanpoko ereduetara egokitzen da haurra. Baina, helduen mundura egokitu behar duen haurrak baditu bere premia afektibo eta intelektualak, eta premia horiek errealitatea norberari asimilatzea eskatzen diote. Haurrak, jolas sinbolikoaren bidez, errealitatearen eskakizun eta derrigortzeei ihes egiten die. Horrela, imitazioko egokitzearen eta jolas sinbolikoko asimilazioaren arteko oreka gordetzen du adimenak. Hizkuntzaren agerpenari esker, iraganeko ekintzak gogora ditzake haurrak, eta etorkizunekoak aitzinatu ere bai, berbazko errepresentazioaren bidez. Sentimen- mugimenezko mailan ez zegoen objektu afektiborik, harreman zuzenetik at; eragiketa-aurreko etapan berriz, gogamenezko irudiei, oroimenari, joko sinbolikoari eta hizkuntzari esker, desagertuta gero ere errepresentazioan presente irauten du objektuak. 5-6 urterekin kontzeptuen edo ekintza kontzeptualizatuen arteko deszentrazioa gertatzen da. Angelu zuzenean hari bat jartzen badugu, ertz batetik hariari tiratuta, bi zatietako bat luzatu eta bestea laburtu egiten da. Alde bat beste aldearen funtzioan aldatzen da. Bi aldeen aldaketak objektuen harremanen bereizgarriak dira eta funtzioaren egitura osatzen dute. Baina, alde bateko edo besteko hariaren luzapena ez da itzulkorra oraindik. Haurrak pentsatzen du alde bat gehiago luzatzen dela bestea laburtzen dena baino. Hariaren luzera osoaren iraunkortasuna ez du onartuko. Adibidez, ontzi batetik bestera ura pasatzen bada, lehen ontzi batean zegoena eta orain bestean dagoena ur bera dela onartuko du, baina kantitatea aldatu egin dela pentsatuko du, forma edo maila aldatu delako. Edozein modutan, objektuen harremanen ezaugarri diren bi terminoen arteko aldaketen berri ematen duen funtzioaren egitura arrazoiaren ezaugarrietako bat da. Aro honetako haurraren pentsamendua intuitiboa da eta sinkretismoak bereizten du haren ulerkuntza prozesua. Arrazoitzeko modu bezala, berriz, metodo transduktiboa darabil. Alde batetik, haurraren pentsamendua sinkretikoa da. Esaldi oso baten esanahia jaso behar duenean, esaldi horretan hitz ezezagunak baldin badaude, albora utziko ditu hitz horiek eta hitz ezagunetatik abiaturik, ideia orokor bat aterako du. Ondoren, esanahi orokorrari begira interpretatuko ditu ulertzen ez dituen izenak. Beste aldetik, haurrak lau urtetik zazpi urtera bitartean darabilen metodo transduktiboaren arabera, partikularretik partikularrera, gertakari batetik beste gertakari batera doa pentsamendua, benetako arrazonamendu logikorik gabe. Pentsamendu induktiboa partikularretik orokorrera doa; deduktiboa, orokorretik partikularrera doa; transduktiboan, berriz, bi gertaera partikularren fusioa eta iuxtaposizioa dago, batak bestea esplikatzen du. 3. Eragiketa konkretuen garaian (6-12 urte), kontserbazioan, sailkapenean eta harremanetan oinarrituriko arrazonamendua darabil haurrak. Orain arteko ekintza barneratuek eta kontzeptualizatuek eragiketen maila lortzen dute; eragiketak transformazio itzulkorrak dira, aldagai batzuek aldatu eta besteak aldagaitz mantentzen dituztenak. Eragiketetarako beharrezko da, ekintzaren planoan eskuratua zegoena errepresentazioaren planoan berreraikitzea. Sentimen- mugimenezko aroan, norberaren gorputzarekiko eta ekintzekiko deszentrazio bat gertatu da: norberaren gorputza eta ekintzak harreman objektiboetan jarri dira unibertsoko objektu eta ekintzekiko. Deszentrazio hori ekintzaren planoan zaila izan bada, zailagoa da oraindik errepresentazioaren mailan. Adibidez, haurrari neurri ezberdineko 10 makila seriatzeko agintzen zaionean, makilak binaka kokatuko ditu eragiketa aurreko estadioaren hasieran baldin badago. Eragiketa konkretuen estadioan dagoenak, berriz, lehenik txikiena aukeratzen du, gero gelditzen direnetatik txikiena eta abar. > eta < erlazioak erabiltzen ditu, baina ez txandaka, aldi berean baizik. Eragiketak transformazio itzulkorrak dira. Transformazio itzulkor batean ez da dena batera aldatzen, bestela ezingo bailitzateke itzulketa izan. Eragiketazko transformazioak elementu aldagaitz baten inguruan, kontserbatzen den nozio edo eskema baten inguruan gertatzen dira. Kantitatearen kontserbazioa da eragiketa konkretu oinarrizkoenetakoa. Kontserbazio ariketak ebazteko, identitatearen, konpentsazioaren eta itzulkortasunaren nozioak eskuratuta eduki behar dira. Sustantzia bati ezer kentzen edo eransten ez zaion bitartean, material bera izaten jarraituko duela esaten du identitatearen nozioak. Zentzu batean gertatzen den itxura-aldaketa, beste zentzu batean gertatzen den aldaketa baten bidez konpentsa litekeela esaten du konpentsazioaren nozioak. Aldaketa desegin daitekeela esaten du itzulkortasunaren nozioak. Bestalde, aldiko bereizgarri bakar batean oinarrituz objektuak sailkatzeko eta irizpide baten arabera objektuen segidak antolatzeko gaitasuna ere eskuratzen du haurrak. Horrela, kontserbazio, sailkapen eta seriatze eragiketen bidez, pentsatzeko sistema logiko bat eskuratua du haurrak. Baina, sistema hori errealitate fisikoari eta objektu errealei oso loturik dago oraindik. Eragiketa konkretuek zuzenki ukitzen dituzte objektuak, ez dira hitzezko hipotesien munduan mugitzen. Ekintzaren eta logikazko egitura zabalagoen arteko iraganbide modukoak dira. Multzo egituretan koordinatzen dira, baina egitura txiroak osatzen dituzte oraindik: sailkapenak, seriatzeak, korrespondentziak, sarrera bikoitzeko taulak etab. Konkretua edo hautemangarria denaren menpe dago pentsamendu konkretua, datuen barne manipulazioak edo benetako eragiketak ere inplikatzen dituen arren. Pentsamendu induktiboa erabiltzen du batez ere, hau da, objektu konkretuetatik induzitzen ditu printzipioak eta harremanak. Piagetentzat, alderdi afektiboa, soziala eta ezagutza alderdia bereiztezinak dira. Errepresentazioaren unibertsoa ez dago objektuz bakarrik osatua, sentimen-mugimenezko unibertsoa bezala, subjektuz ere bai baizik. Piageten arabera, eragiketetarako beharrezko diren eraikuntza eta deszentrazioek ez dute unibertso fisikoa bakarrik ukitzen, unibertso soziala ere bai baizik. Eraikuntza eta deszentrazio kognitiboa, eraikuntza eta deszentrazio afektibo eta sozialetik bereiztezin moduan agertzen da. Sentimen-mugimenezko aroan, harreman zuzena zegoen bitartean bakarrik gordetzen zen objektu afektiboa; objektua desagertzean, ezin gogora zitekeen. Orain, berriz, irudi mentalari, jolas sinbolikoari, oroimenari eta hizkuntzari esker, objektu afektiboa beti presente dago eta beti ari da ekiten, baita fisikoki presente ez dagoenean ere. Judizio moralei dagokienez ere, haurra hasieran heteronomoa da. Agindua ematen duenaren presentzia beharrezkoa da, legeak bere indarra gorde dezan. Agindua eman duena aurrean ez badago, legeak indarrik ez du. Gerora ordea, aitaren edo autoritate irudiekin identifikatu egiten da haurra, eta boterea iraunkor bihurtzen da. Horrela, haurra, nolabaiteko autonomiara heltzen da. Piageten arabera, ezagutzako erreakzioak, erreakzio ludikoak, afektiboak, sozialak eta moralak bilduko dituen batasun funtzional bat gertatuko da orain. Hasieran familiara mugatzen zen afektibitatea, giza talde zabalagora hedatuko da orain. Sentimendu moralek elkarrekiko begirunearen zentzuan eboluzionatzen dute. Sentimendu sozialei dagokienez, hasieran koordinaziorik eta bereizkuntzarik ez zen nabari norberaren eta besteen ikuspegien artean; orain, ikuspegien koordinazioa eta lankidetza gertatzen dira. 4. Eragiketa formalen garaia:11-12 urtetatik 14-15 urtetara bitartean, konkretutik askatzen doa subjektua, eta eraldakuntza posibleen multzo batean kokatzen du errealitatea. Adin honetan pentsamenduaren eraldakuntza gertatzen da: eragiketa formalak hipotesiekin egiten dira, eta ez objektuekin bakarrik. Hipotesiak proposizioei buruzkoak dira. Hipotesietatik ondorioetara doan eragiketa deduktiboa eragiketei buruz egindako eragiketa da, hau da, bigarren mailako eragiketa bat. Hipotesien egiaztapen konkretuen gainetik, hipotesien elaborazioari eta arrazonamenduari ematen zaio garrantzia. Eragiketei buruzko eragiketak egiteko gaitasun hau dela eta, erreala eta konkretua denetik askatu egiten da subjektua, eta transformazio posibleen multzoan kokatzen du errealitatea. Forma eta edukia bereizi egiten dira eta subjektua gai bihurtzen da hipotesi soil diren proposizioei buruz zuzenki arrazoitzeko. Subjektuak ondorioak atera ditzake posible bakarrik diren egietatik: pentsamendu hipotetiko-deduktiboa eta pentsamendu formala hasten dira. Forma edukitik bereizteko gaitasun hau da nerabearen pentsamendua haurrarenetik bereizten duena. Haurra eduki konkretuan “zentratzen” den artean, nerabeak bere pentsamendua “deszentra” dezake, edukia eta forma bereiziz. Edukitik askatuta aztertzen du forma nerabeak; horregatik deitzen du Piagetek eragiketa “formalen” pentsamendua aro honetako pentsamendua. Pentsamendua askatu egiten da objektuetatik; harremanak eta sailkapenak askatu egiten dira lotura konkretu eta intuitiboetatik. Pentsamendu formalean, erreala dena posible denaren menpe dago. Gauzatze edo hezurmamitze posibleen arteko bat bezala ikusten da erreala. "Izan litekeenaren" osotasunaren barnean, "den" zati bezala agertzen da. Eragiketa konkretuen garaiko ikaslea, mundu konkretu eta behagarriak mugatzen zuen. Eragiketa formalen aroko ikasleak, berriz, hipotesi eta ahalbide ezberdinak kontuan hartu eta sistematikoki aztertuko ditu. Ahalbide guztien konbinaketa lortzeko, faktoreak bereizi egin behar dira, eta aldiko faktore bat aldatzen da, besteak konstante mantenduz. Pentsamendu konkretuan bereziak mantentzen dira itzulkortasunaren bi formak (inbertsioa eta erreziprozitatea) eta identitate eta korrelazio eragiketak; pentsamendu formalean osotasun egituratu batean integratzen dira identitatea, inbertsioa, erreziprozitatea eta korrelazioa. Pentsamendu formalaren egitura orokorraren ondoan, bereziagoak eta espezifikoagoak diren EragiketaEskema Formalak(Inhelder-Piaget, 1955) kokatzen dira: problema multzo bati aplika dakizkiokeen eskemak dira. Pentsamendu Formalaren egitura orokorrak subjektuaren gaitasunari edo konpetentziari egiten bazion erreferentzia, estruktura espezifikoago hauek (Eragiketa Eskema Formalak) subjektuaren jarduera konkretutik hurbilago daude. Bitarteko maila batean kokatuak daude. Egitura orokorren eboluziotik datoz, baina problema konkretuen soluziobiderako erabil daitezke. Subjektuaren konpetentziaren eta jarduera edo errendimenduaren arteko desfasearen arazoari irtenbide bat ematearren ikertu dira bitarteko eskema hauek: konbinazio eragiketak, proportzioak, bi erreferentzi sistemen koordinazioa, oreka mekanikoaren nozioa, probabilitatea, korrelazioa. Piagetenteoriaren berrikusketa 1. Piagetentzat, esparru guztietara berdin heltzen da garapena. Egitura global baten ideian oinarriturik, informazioa ez dela esparru berezietan prozesatzen eta gordetzen pentsatzen zuen. Izan ere, errepresentazio egiturak orokorrak dira, eta haietan gertatzen diren aldaketek esparru guztietarako balio dute. Hala ere, badirudi, garapen orokor honek ezin ditzakeela beste gabe esplikatu eskurapen berezi batzuk (Karmiloff-Smith, 1992). Hizkuntzaren eskurapenaren eremuan zentratuz, Piageten ikuspegitik, sentimen-mugimenezko adimenaren antolamendu orokorraren emaitzak izango lirateke sintaxia eta semantika. Sentimen-mugimenezko etaparen amaieran, errepresentazio sinbolikoetarako gai da haurra. Hizkuntzaren eskurapena ez da independenteki gertatzen den zerbait, sentimen-mugimenezko eskemak koordinatzean eta barneratzean, funtzio sinbolikoaren osotasunaren barnean gertatzen den zerbait baizik, imitazio diferituarekin, jolas sinbolikoekin eta irudi mentalekin batera. Ikuspegi piagetiarrarentzat, adibidez, hitzen ordenuaren eta sentimen-mugimenezko ekintzen ordenuaren artean erlazio zuzena dago; honela, ontziekin jolastea (batzuk besteetan sartuz), esaldien insertzioaren aitzindaritzat jo izan da. Hala ere, badirudi atzerapen kognitibo larri batek ez duela derrigorrez hizkuntzaren mailako atzerapenik ekartzen, Williams-en sindromean gertatzen denak agertzen duen moduan. Sindrome hau dutenek, ezagutza gaitasun orokorrak hondatuak dituzten arren, hizkuntzaren eta aurpegien ezagupenaren arloan arazorik ez dute. Horregatik, hizkuntzaren eskurapena, erabat modularki ez bada ere, eremu espezifiko batean ematen den zerbait bezala agertzen da. Honela, lau egun bakarrik dituzten haurrak sentikorrak agertzen dira beren ama-hizkuntzaren bereizgarri batzuekiko (Mehler, Lambertz, Jusczyk eta Amiel-Tison, 1986); lau hilabeteko haurrak sentiberak dira esaldien arteko mugekiko (Jusczyk eta Bertonini, 1988). Esan dezakegu, hitzak ikasi behar dituenean, haurra ez dela behaketa soilean oinarritzen, eta hitzen esanahi posibleei buruz haurrak planteatzen duen hipotesien eremua hasieratik hertsatua da. Ikuspegi piagetiarretik begiratuta, goian ikusi dugun bezala, lehen hamabi hilabetetako haurrentzat, begiradapetik desagertzen den objektuak izateari utzi egiten dio. Sentimen-mugimenezko adimenaren oinarrizko emaitzetako bat izango da objektuaren iraunkortasuna. Sentimen-mugimenezko ekintzen eskemak barneratu arte ez dute haurrek objektuen bereizgarrien errepresentazio sinbolikorik garatzen. Baina, ingurune fisikoaren ulerkuntzarako ere, hizkuntza ingurunearen ulerkuntzarako bezala, badirudi haurrak badituela objektuen iraunkortasunari buruzko oinarrizko printzipio berezi batzuk. Objektuak eta beren mugimenduak irudikatzeko garaian lau printzipiok funtzionatzen dute haurrarengan (Spelke, 1988): loturaren, kohesioaren, zurruntasunaren eta distantziara ekin ezinaren printzipioek. Printzipio hauen arabera, lotura duten osotasunetan desplazatzen dira objektuak, lotura duten traiektorietan zehar; mugitzen ari diren bitartean ez dute elkar zeharkatzen edo formaz aldatzen, eta elkar ukitu ezean ez dute elkarreragiten. Pantaila baten atzean gorderik dagoen makila zuzen inklinatu bati bi ertzak ikusten bazaizkio, eta makilaren bi ertzak batera mugitzen badira alde batera eta bestera, 4 hilabeteko haurrek bi ertzak objektu berari dagozkiola inferitzen dute. 7 hilabetetako haurrak hel daitezke inferentzi berera, baita geldi dauden objektuekin ere. Egin ahal izan diren hainbat ikerketan ondorioz ikusi ahal izan da, Piagetek hasieran suposatzen zuena baino objektuen munduari buruzko ezagutza goiztiarrago eta konplexuagoa dutela haurrek. Spelke-ren (1991 arabera, grabitatearen eta inertziaren printzipio fisikoak ikasiak badira ere, objektuen pertzepzioa gidatzen duten lau printzipioak jaiotzetik espezifikatuak daude. Lau hilabeteko haurrek ez dute grabitatearen printzipioaz ezer ezagutzen, ez baitute sorpresarik agertzen objektu bat airean gelditzen denean. Baina, sei hilabetetako haurrek denbora esanguratsuki luzeagoz begiratzen dituzte sostengu gunerik gabe airean gelditzen diren objektuak. Baillargéon, Spelke eta Wasserman-en arabera (1986), objektuen existentzi iraunkorraren nolabaiteko ideia badute 3-4 hilabetetako haurrek, eta 7 hilabeteko haurrek badituzte beste ezagutza fisiko batzuek ere. 9 hilabetetako haurrak zergatik ez dira gai orduan pantaila baten atzean gordetako objektu bat bilatzeko? Spelke eta Baillargéon- en ariketetan begiradaz baliatzea nahikoa dute haurrek. Ariketa piagetiarretan, ikusmen sisteman konputazioak egin ondoren, informazio hori mugimenezko sistemara itzuli behar dute, bilaketari ekiteko. Eta mugimenezko jokaera egoki bat gerta dadin, bekoki-aurreko garun-azalaren garapena beharrezkoa da. Badirudi, beraz, haurrak ez duela modu kaotiko eta berezi gabean prozesatzen heltzen zaion informazioa, eta eremu espezifikoko aurredisposizio batzuk badituela. 2. Teoria piagetiarrak, "gaitasunaren edo konpetentziaren eredua" landu zuen, aktuazioarena baino areago. Horregatik, zaila gertatzen zaio ulertzea, estadio jakin bateko bereizgarriak dituzten ariketen ebazpena ez dela adin berean gertatzen subjektu berberengan. Esate baterako, materiaren kontserbazioaren nozioa 7 urterekin lortzen dela, pisuarena, 9-10 urterekin, eta bolumenarena, 11-12 urterekin lortzen dela nekez esplika zezakeen. Aro formaleko abstrakzio erreflexiboarentzat, pentsamenduaren edukiek ez lukete garrantzirik eduki behar teorian. Baina, abstrakzio erreflexiboaren ondoan, abstrakzio enpiriko edo fisikoa ere mantendu egiten dira. Eta ezagutzen jatorri bikoitz honetatik sortzen dira desfaseak edo decalageak: abstrakzio fisiko eta erreflexiboaren erlazioetatik. Teoria neopiagetiarrak Operagailu Eraikitzaileen Teoria (Pascual-Leone, 1969) asmatu zuen, desfaseak esplikatzeko tresna bezala. Operagailu horiek eskemen, hots, gure ezagutza zabaldu eta gure jokaera determinatzeko erabiltzen ditugun informazio unitateen aktibatzaileak dira. Baina, esan dezagun, ditugun eskema guztiak ez ditugula beti erabiltzen. Egoerak aktibatzen dituenean bakarrik erabiltzen ditugu eskemak. Eskemen aktibatze horretan, berriz, eragin nabarmena dute ariketen alderdi figuratibo eta pertzeptiboek. Hori dela eta, sarritan aktibatzen dira arazoaren soluziobiderako egokiak ez diren eskemak. Problema baten soluziobidea aurkitzeko, zenbait eskema aldi berean aktibatu behar dira. Eskema horiek aktibatuak edukitzeko, garrantzitsua da espazio mentalak behar beste hedadura edukitzea. Ikaskuntza logikoa eta edukien ikaskuntza bereizi behar dira. Ikaskuntza logikoa, esperientzia logiko-matematikotik sortua da, eta ez dagokie objektuen propietateei, objektuen gain egindako ekintzei baizik (abstrakzio erreflexiboa). Edukien ikaskuntza, esperientzia fisikotik dator, eta objektuen propietateak jasotzen ditu (abstrakzio sinplea). Desfase horizontalak gehiagotan gertatzen dira fenomeno fisikoei buruzko arrazonamenduetan, arrazonamendu logiko-matematiko soiletan baino. Natur gaiei buruzko pentsamenduan, adibidez, errazago gertatzen dira desfase edo decalage horizontalak. Pascual-Leonek (1969) zioen, operagailu eraikikorrek eragina badutela pertsonaren eragiketetarako gaitasuna aktuazio bihurtzeko garaian. Piagetentzat, berriz, ezagutza espezifikoen ikaskuntza ezagutza egitura orokorren berregituraketaren ondorena da. Ikaskuntza garapenera biltzen du. Ez dio behar besteko garrantzirik eman izan elkarketa bidezko ikaskuntzari. Vvgotskii-rentzat, elkarketa bidezko ikaskuntzaren garapen independenterik ez dago, baina elkarketa bidezko ikaskuntza gabeko orekatzerik ere ez dago. Zentzu zabaleko ikaskuntza ez da elkarketa bidezko ikaskuntzen batuketatik irteten, baina hauek lagun dezakete. Ikaskuntza gabeko garapenik ez dago, eta aurretiko garapenik gabeko ikaskuntzarik ere ez. Pentsamendu Formalak multzoko egitura zuen Piagetentzat, eduki konkretuen gainetik zegoen egitura logiko bat. Curriculuma eratzeko garaian, diziplinaren ekarpenak bigarren mailakoak ziren beretzat, eta Pentsamendu Formala eduki guztiei berdintsuki aplika zekiekeela pentsatzen zuen. Hasiera batean Piagetek pentsatzen zuen, 14-15 urtetarako finkatzen zela Pentsamendu Formala. Gerora, 15-20 urtetara atzeratu zuen adin hori. Ondorengo ikerketetan (Dulit: 1972; Carretero, 1986), adin horietan ere erdiek baino gehiagok ez dituztela ariketa formalak gainditzen ikusi zen. Horrela, Piaget eta bere lankideak konturatu ziren (Pascual-Leone, 1969), subjektuen kopuru handi bat ez zela Maila Formalera heltzen aktuazio mailan. Baina, ariketa formalak ebazteko subjektuek dituzten zailtasunak ez dira hainbeste gaitasunaren edo konpetentziaren arlokoak, jardueraren edo aktuazioaren arlokoak baizik. Zailtasun horiek, alde batetik, Estilo Kognitiboekin erlazionaturik daudela ikusi da. Baina, bestalde, beste hipotesi hau ere aurreratu da: eragiketa formalak, oso-osoan erabili, subjektu bakoitzaren espezializazio arloan bakarrik erabiltzen direla. Kontuan eduki behar da, subjektuaren prekontzeptuek edo aurretiko ideiek zaildu dezaketela ariketa baten ebazpena, prekontzeptu okerrak izanik, arazoaren ebazpena behaztopatzen dutelako. Piagetek berak ere esaten zuen, heldu gehienak gai direla pentsamendu logiko formala erabiltzeko, baina arlo gutxi batzuetan bakarrik, beren espezialitateko edo intereseko arloetan, hain zuzen ere.  Bibliografia Baillargéon, R., Spelke, E. eta Wasserman, S. (1986). Object permanence in five month old infants. Cognition, 20: 191-208. Carretero, M. (1986). El desarrollo cognitivo en la adolescencia y la juventud: Las operaciones formales. In M. Carretero, J. Palacios eta A. Marchesi (bild.), Psicología Evolutiva 3. Adolescencia, madurez y senectud. Madrid: Alianza. Dulit, E. (1972). Adolescent thinking à la Piaget: the formal stage. Journal of Youth Adolescence, 1, 281-301. Jusczyk, P.W. eta Bertonini, J. (1988). Viewing the development of speech perception as an innatelly guided learning process. Language and Speech, 31: 217-238. Karmiloff-Smith, A. (1992). Beyond Modularity. A Developmental Perspective on Cognitive Science. Massachusetts Institute of Tecnology. (Gaztelaniazko itzulpena: Más allá de la modularidad. Madrid: Alianza Editorial. 1994). Mehler, J., Lambertz, G., Jusczyk, P. eta Amiel-Tison. (1986). Discrimination de la langue maternelle par le nouveau-né. Comptes Rendues de l´Academie des Sciences, 303, Série 111: 637-640. Pascual-Leone, J. (1969). Cognitive development and cognitive style: A general Psychological integration. Doktorego Tesia. Geneveko Unibertsitatea. Piaget, J.(1950). Introduction á l' épistémologie génétique.Paris: Presses UniversitairesdeFrance. (1. alea: La pensée mathématique.2. alea:La pensée physique.3. alea: La pensée biologique, la pensée psychologique et la pensée sociologique). Piaget, J. (1979). L´Épistémologie Génétique. Paris: Presses Universitaires de France. Spelke, E.S. (1988). Where perceiving ends and thinking begins: The apprehension of objects in infancy. In A. Yonas (arg.), Perceptual Development in Infancy. Hillsdale, N.J.: Lawrence Erlbaum. Spelke, E.S. (1991). Physical knowledge in infancy: Reflections on Piaget´s theory. In S. Carey eta R. Gelman (arg.), Epigenesis of the Mind: Essays in Biology and Knowledge. Hillsdale, N.J.: Lawrence Erlbaum.      PIAGET ETA PSIKOLOGIA Gako-hitzak:Lehen Hezkuntza. Nerabezaroa. Orekatzea. Adimena. Afektibitatea. Borondatea. Palabras clave: Educación Primaria. Adolescencia. Equilibramiento. Inteligencia. Afectividad. Voluntad. 1. Piageten ibilbide psikologikoa Piaget Suitzako Neuchâtel-en jaio zen 1896an. Bere aitak historiarako eta literaturarako zaletasun handia zuen eta lan sistematikoaren balioa irakatsi zion semeari. Bere ama oso argia eta adoretsua zen, baina “tenperamentu neurotikokoa”, eta horrek zertxobait asaldatu egin zuen familia bizitza. Psikologia ikasten hasi zenean, bere amaren osasun psikologikoaren nahasteei azalpenak bilatzen saiatu zen Piaget, psikoanalisiaren eta psikologia patologikoaren bidez. Baina, berehala hasi zen normalitatea eta adimena ikertzen ere. Psikologian irakurri zituen lehen autoreak W. James, Th. Ribot eta Janet izan ziren. Baina, Neuchâtel-en psikologia esperimentaleko laborategirik ez zegoenez, teorizatu eta idatzi besterik ez zuen egiten. 1918an, Neuchâtelen Biologian doktoratu ondoren, Zurichera joan zen, eta han hartu zituen psikologia esperimentaleko lehen ikasgaiak; han entzun zituen E. Bleuler eta C. Jung-en hitzaldiak ere. Aukera izan zuen, baita ere, Pfister psikoanalistarekin bere amaren neurosiaz eztabaidatzeko. Nolanahi ere, Piageti ez zitzaion oso atsegin Zuricheko giro intelektuala. Nahiago zuen errealitate normalaren azterketa, “inkontzientearen maltzurkeriak” aztertzea baino. Horrela, 1919an Parisera joan zen, psikologia, logika eta zientzien filosofiari buruzko ikasketak egitera. Han praktikak egin zituen Santa Ana klinikan, Dumasen psikologia patologikoko ikasgaiak jaso zituen eta Lalande nahiz Brunschvicgekin logika eta zientziaren filosofia ikasi zituen. Binetek sortutako haurraren psikologiaren laborategian, Burten arrazonamendu- testak estandarizatzen lan egiteko aukera sortu zitzaion. Hasieran gogo handirik gabe ekin zion lanari, baina berehala aldatu zen bere jarrera, haurrek testei emandako erantzun zuzen eta (batez ere) okerren azpiko prozesuak aztertzeko aukera ikusi zuenean. Simon doktorea gehiegi konturatu gabe, pare bat urte jardun zen Piaget haur normalen hitzezko arrazonamodua analizatzen, haiei galderak eginez eta ariketak aurkeztuz. Salpétrière-ko haur anormalekin lan egiteko baimena ere lortu zuen, eta han hasi zen zenbakiei buruzko ikerketak egiten. Bide honetatik aurkitu zuen Piagetek bere iker eremua. Hor amaitu zen Piageten aro teorikoa, eta aro induktibo eta esperimental bati hasiera eman zion. Adimenaren enbriologia moduan ulertzen zuen Piagetek psikologia. Horregatik, haurren pentsamenduaren ikerketari ekin zion, giza ezagutzaren izaera eta garapena argitu zitzakeela pentsatuz. Haurraren pentsamenduaren forma logikoak poliki-poliki garatzen direla, eta prozesu logiko eta psikologikoen artean paralelismo bat badagoela ikusi zuen. 1920tik 1922ra bitartean psikologiako zenbait artikulu idatzi zituen. Alfred Binet Elkartean emandako psikoanalisiari buruzko hitzaldi bat biltzen du batek. Beste artikulu bat Claparède-ek zuzentzen zuen Archives de psychologiealdizkarira bidali zuen. Claparède garai hartako haurraren psikologiaren ordezkari nagusienetako bat zen. Artikulua argitaratzeaz gain, Jean-Jacques Rousseau Institutuko Ikasketa Zuzendari postua eskaini zion Clarapèdek; Genèveko lanpostu hori onartu egin zuen, Parisen hasitako psikologia genetikoko ikerketak jarraitu ahal izango zituela pentsatuz. Genèvera heldu zenean, gogamenaren edo adimenaren sorreraren ikerketari berrekingo ziola pentsatzen zuen. Adimenaren egitura elementalak induktiboki ikertu ondoren, pentsamenduaren arazoari eta epistemologia biologiko eta psikologikoari ekin nahi zion berriro. Baina, uste baino luzeago gertatu zitzaion: berrogei bat urtez jardun baitzen psikologiaren arlo horretan lanean, gero berriro ikerketa epistemologikoei ekiteko. Nolanahi ere, psikologia landu bazuen ere, ez zen psikologia berarekiko interesagatik izan, biologiaren eta ezagutzaren analisiaren artean filosofia ez zen zerbaiten beharra zuelako baizik. Egitasmo hauek buruan zituela ekin zion lehen hezkuntzako ikasleen ikerketari, J.J. Rousseau Institutuaren babesean. Ikerketa hauen emaitzak haurraren psikologiari buruzko bere lehen bost liburutan eman zituen ezagutzera: Haurraren hizkuntza eta pentsamendua(1924),Haurraren jujamendu eta arrazonamendua(1924),Haurraren mundu-ikuskera(1926),Haurraren kausalitateraen ikuskera(1927) etaHaurraren judizio morala(1932). Piagetek dioenez, liburu horietan ondorioak ateratzeko garaian ez zen behar bezain zuhurra izan, jendeak gehiegi ez zituela irakurriko eta irakurlego zabalago batentzat sintesi egokiagoak prestatzeko dokumentazio moduan balioko ziotela pentsatzen baitzuen. Baina, harrera oso ona izan zuten liburuek, eta lurralde anitzetako unibertsitateetatik dei egin zioten bere ideiak ager zitzan (Frantzia, Belgika, Ingalaterra, Estatu Batuak, Espainia, Polonia etab.). Bere lehen ikerlan hauen hutsuneen artean aipatzen du Piagetek hizkuntzaren eta adierazitako pentsamenduaren ikerketara mugatu izana. Haurraren logika ulertzeko, haren solasaldi eta berbazko elkarreraginetan zentratzen zen. Geroago konturatu zen objektuak eskuztatzea eta esperimentatzea ere beharrezkoa zela, eragiketa intelektualen sorrera ulertzeko. 1925ean jaio zen Piageten lehenengo alaba, 1927an bigarrena, eta 1931n, berriz, semea. Bere emaztearen laguntzaz nahikoa denbora hartu zuen haur horiek behatzeko eta ikertzeko. Ikerketa horien emaitzak honako hiru liburuotan eman zituen: Adimenaren jaiotza haurrarengan(1937),Errealaren eraikuntza haurrarengan (1937),Sinboloaren formazioa haurrarengan(1945). Haurrarengan oraindik hizkuntzarik agertu ez denean ere, sentimen-mugimenezko ekintzek eragiketa intelektualak nola prestatzen dituzten agertzea izan zen ikerketa horien emaitza nagusia. Haurraren logika ikertzeko, berak manipula zitzakeen objektuetara haren solasaldia zuzentzea beharrezko zela ikusi zuen. Neuchâtelen 1925etik 1929ra bitartean irakatsi ondoren, berriro Genèveko Unibertsitatera itzuli zen, Pentsamendu Zientifikoaren irakasle moduan, eta J.J. Rousseau Institutuko Zuzendari Laguntzaile gisara. Eragiketa konkretuen azterketak egitura operatibo orokorra aurkitzeko aukera eman zion. 1940an Psikologia Esperimentaleko katedra eskuratu zuen eta Psikologiako Laborategiko Zuzendari izendatu zuten. Psikologiako Elkarte Suitzarraren lehendakari ere izan zen, hura eratu ondorengo lehen hiru urteetan. 1939tik 1945era bitartean, haurraren pertzepzioaren garapena aztertzen jardun zen, pertzepzioaren eta adimenaren arteko zerikusia hobeto ezagutu eta Gestalt teoriaren baieztapenak frogatu asmoz. Denboraren, mugimenduaren eta abiaduraren ideien garapena ere aztertu zuen, 1928an Einstein-ek berak aholkatu zion bezala, “abiaduraren intuizioen eraketa iraupenaren nozioaren menpe ote zegoen jakiteko”. 1950 inguruan, Essai de logique opératoireetaEssai sur les transformations des opérations logiquesidazten ari zen bitartean, Inhelder egiten ari zen ikerketen emaitzak ikusi zituen; horrela jakin ahal izan zuen, pentsamendu konkretutik formalera pasatzeko, pentsamendu konkretuaren garaian eskuratutako bi gaitasun koordinatzea beharrezko zela: elkarketa logikoaren eragiketa alderantzikatzen jakitea eta harreman baten erreziprokoa kontsideratzen jakitea, hain zuzen ere. Piagetentzat pentsamendu arrazionalaren bereizgarri nagusia itzulkorra izatearena da: itzulkorra edukiaren aldetik (kontserbazioaren printzipioak), itzulkorra logikaren ikuspegitik eta itzulkorra funtzionamendu psikologikoaren aldetik. 1952tik 1963ra bitartean, psikologia genetikoa irakatsi zuen Sorbonako Unibertsitatean. 1955an,De la logique de l´enfant à la logique de l´adolescentargitaratu zuen, Inhelderekin batera. 1956an Rockefeller Fundazioaren sostengua lortu zuen, Genèveko Epistemologia Genetikoko Zentroa sortzeko. Zentro hori sortuta berehala jabetu zen zibernetikaren aurrerapenez eta adimen artifizialaren sorreraz. Orekaren problematikatik orekatzearen problematikara igaro zen. 1959an argitaratu zuen, Inhelder-ekin batera,Genèse des structures élementaires. Pertzepzioari buruzko Gestalt Psikologiaren ikerketez interesaturik, pertzepzioari buruzko ikerketetan iragan zituen beste 20 bat urte. 1961ean argitaratu zuenLes mécanismes perceptifs. 1966an argitaratu zituenL´image mentaleetaLa psychologie de l´enfant. 1968an, berriz,Mémoire et intelligenceetaLe structuralisme. 1971 urtean erretiratu egin zen. Unibertsitateko Irakaskuntza utzi eta ikerketa psikogenetikoak bultzatzen jarraitu zuen. 1980an argitaratu zuenLes formes élémentaires de la dialectique, eta urte horretan bertan hil zen. Bere ikerketa bizitzaren lehen zatian haurraren pentsamenduaren edukia aztertzen jardun zen; gerora, edukiaren azpiko oinarrizko prozesuak aztertzeari ekin zion: adimenaren funtzioen egiturak aztertzeari. Piageten arabera, ezagutza-egituretan antolatua dago adimena, eta egitura horiek ezagutzea izanen da psikologiaren lana. Gizakiak ingurumenera egiten duen moldaera da adimena Piagetentzat. Moldaera horren baitan asimilazioa eta egokitzea bereizten dira. Alde batetik, ingurunea bere egituretara asimilatzen du gizakiak; bestaldetik, bere egiturak ingurunera egokitzen ditu. Piaget asko interesatu zen psikoanalisiaz. Psikoanalisi didaktiko bat egin zuen, zer ote zen jakiteko. 1922an Berlingo psikoanalisiaren kongresuan hitzaldi bat eman zuen Freuden aurrean, haurraren pentsamendu sinbolikoaz . 1933an artikulu bat argitaratu zuen Revue Française de psychanalyse-en, psikoanalisia eta garapen intelektualari buruz. 1971n, inkontziente afektibo eta inkontziente kognitiboari buruzko hitzaldi bat eman zuen Psikoanalisiaren Elkarte Amerikarraren osoko bilkuran. 2. Orekatzea, garapenaren oinarri Oreka lortzeko egiten den ibilera bat da Piagetentzat garapen psikikoa. Ezagutzan aurrera egiteko egitura kognitibo orokorrak garatu behar dira; ez da nahikoa ezagutza espezifikoen batuketarekin. Eta egitura orokor horien garapena asimilazio eta egokitze prozesuen orekatzean oinarriturik dago. Asimilazioan organismoaren egituretara integratzen ditu subjektuak kanpoko elementuak. Inguruneko informazioa bere egituretara biltzen du subjektuak. Berezkoak edo bereganatuak dituen jokaerak darabiltza subjektuak asimilazioan. Adibidez, txirrin bat ematen badiogu haurrari eta hura txupatzen hasten bada, asimilazio fenomenoaren aurrean gaude. Egoera berri baten aurrean, lehendik dakiena baliatzen du asimilazioak. Baina, ezagutza ez da asimilazio soilean oinarritzen; horrela balitz, bere fantasien munduan biziko litzateke subjektua. Asimilazioarekin batera, egokitzea ere beharrezkoa da ezagutzak aurrera egingo badu. Egokitze fasean subjektuaren eskema eta egiturak aldatu egiten dira, jasotako informazioaren arabera. Lehendik eskuratutako jokaera batek balio ez duenean objektu baten gain ekiteko, jokaera berri bat landu behar da. Ezagutza- egituren aurrerapenerako, prozesu bion arteko orekatzea gertatu behar da. Lehendik dakienaren edo lehengo eskemen eta datu berrien arteko gatazka kognitiboaz konturatzea beharrezkoa da ezagutzan aurrera egiteko; baina, gatazkaz jabetzen denean, bere eskemak egokitu egin behar ditu subjektuak. Adimenaren orekatzeari dagokionez, haurren ideien egonkortasun eta koherentziarik ezari, helduaren ideien sistematizazioa nagusituko zaio. Bizitza afektiboari dagokionez ere, sentimenduen arteko oreka adinarekin handitzen joanen da. Gizarte harremanak ere gero eta egonkorrago bihurtuko dira. Hala ere, esan behar da, Piagetentzat adimenaren eta afektibitatearen goi funtzioak ez direla garatzen oreka egonkor baterantz, oreka mugikor baterantz baizik. Piagetek, bide honetatik, orekatzearen prozesuan bi alderdi osagarri bereizten ditu: orekatzearen egitura aldakorrak, batetik, eta estadioen arteko funtzionamendu iraunkorrari dagokiona, bestetik. Honela, adimenaren jardueraren antolamendu formak egitura aldakorrak dira; baina ekintzara eramaten duten interesen funtzioak estadio guztietan komunak dira. Ekintza guztiek premia bati erantzuten diote, eta premia desoreka baten agerpena da.  3. Adimenaren eta afektibitatearen arteko paralelismoa  Etengabeko paralelismoa aurkitzen du Piagetek bizitza intelektualaren eta bizitza afektiboaren artean. Adimenaren, afektibitatearen eta gizartekoitasunaren garapena bereiztezinak eta giza jokaeraren alderdi osagarriak dira. Hiru alderdion eboluzioa deszentrazio baten moduan ulertu behar da. Norbere ekintzan zentraturiko adimen mota batetik unibertso objektibo eta deszentratu batera iragaten den bezala, niaren eta ingurunearen arteko bereizi gabeko egoera batetik, ni bereizi baten eta beste pertsonen edo gauzen arteko elkartrukezko multzo bat eraikitzera iragaten da subjektua. 3. 1. Sentimen-mugimenezko_jokaeren_alderdi_afektiboa Sentimen-mugimenezko jokaeren alderdi afektiboari dagokionez, haur_titi-edalearengan“erreflexu afektiboak” agertzen dira lehenik. Adibidez, lehen beldurrak agertzen dira, oreka galtzearekin lotuta. Berehala agertzen dira norbere jarduerarekin loturiko oinarrizko sentimenduak edo afektu perzeptiboak: atsegingarria dena, desatsegina dena, mina… Oinarrizko jarduera funtzional hauetan tentsio eta lasaitze egoerak txandakatu egiten dira: kinada atsegingarrietaranzko tentsioa, kinaden lorpenaren ondorengo lasaitzea eta organismoaren asebetetzea. Testuinguru honetan haurraren irribarreak izaera biologikoa du hasieran eta ez du pertsonak ezagutzen dituenik adierazten. Pertsonak norbere erreakzioetan oinarritutako zentroak dira. Agertzen dituzten emozio primarioak, berriz, “erreflexu afektiboak” dira. Afektibitatearen maila honetan niaren eta nia ez denaren arteko mugarik ez dago. Norbere gorputzean eta ekintzan zentraturiko afektibitatea daukagu. Egozentrismo bat agertzen du, Narzisorik gabeko (kontzientzia pertsonalik gabeko) narzisismo moduko bat. Bost-sei hilabeteko haurrarengan jokaerak eta asimilazio eskemak konplexuagotzen doaz eta asebetetzeak biderkatu egiten dira, asebetetze fisiko batetik asebetetze psikologiko batera iraganez. Ezaguna eta ezezaguna, pertsonak eta gauzak bereizten eta pertsonak imitatzen hasten da haurra. 11-12 hilabeterekin harreman objektalak agertzen dira; nia eta bestea bereizten jakitea eta bestea afektibitatearen objektu bihurtzea eskatzen dute harreman objektal hauek. Honela, objektuaren eskema eraikitzen denean, afektibitatearen beste maila bat agertzen da: objektuaren aukeraketari dagokiona. Egoera afektiboak hasiera batean haurraren ekintzei loturik agertzen dira, barneari eta kanpoari dagokiona bereizi gabe. Baina, kanpoko objektuak bereizten doazen neurrian, gizabanakoen arteko sentimenduak agertzen hasten dira. Objektuaren aukeraketa objektuaren eraikuntza intelektualarekin batera doa. Objektu aukeraketa hau amarengana zuzenduko da lehenik, eta aitarengana eta ingurukoengana gero. Deszentrazio afektiboa hau gertatzeko, deszentrazio kognitiboa batek ere gertatu behar izan du. Objektu iraunkorrak eraiki dituen neurrian, haurraren afektibitatea objektu iraunkor diren kanpoko pertsonei atxikitzen zaie. Haurraren hasierako unibertsoa bere gorputz eta ekintzetan zentratua da, objektu gabeko mundua, mundu egozentrikoa. Lehen 18 hilabeteetan deszentrazio prozesu bat gertatuko da, eta prozesu horren buruan, beste objektuen arteko objektu baten moduan kokatuko du bere burua haurrak, objektu iraunkorrez osaturiko unibertso batean. Piagetentzat alderdi kognitiboaren garapen honek badu bere pareko garapen afektiboa: alderdi kognitiboa norberaren ekintzan zentraturiko mundu batetik unibertso objektibo eta deszentratu batera iragaten den bezala, alderdi afektiboa ere, niaren inguru fisiko nahiz sozialarekiko bereizi gabeko egoeratik niaren eta besteen bereizkuntza egoerara doa. Piagetentzat deszentrazio afektiboa eta deszentrazio kognitiboa korrelatiboak ziren. 3. 2. Afektibitatea_eragiketa_aurreko_estadioan Hizkuntzaren agerpenari esker iraganeko ekintzak gogora ditzake haurrak, eta etorkizunekoak aurre-ikusi edo aitzinatu ere bai, hitzezko errepresentazioaren bidez. Sentimen-mugimenezko mailan ez zegoen objektu afektiborik, hartu-eman zuzenetik at; eragiketa aurreko etapan berriz, gogamenezko irudiei, oroimenari, joko sinbolikoari eta hizkuntzari esker, desagertuta gero ere presente iraun dezake objektuak. 2 urtetik 7 urtera bitarteko haurrarengan hitzezko errepresentazioaren agerpenak aldaketa batzuk dakartza afektibitatearen mailan ere: gizabanakoen arteko sentimenduen (sinpatiak, antipatiak, begirunea etab.) eta barne afektibitatearen agerpena. Hizkuntzaren agerpenari esker, haurrak iraganeko gertaerak oroit ditzake eta etorkizunekoak aurreikusi ere bai; aurreko estadioan kontaktu zuzenaren garaian bakarrik existitzen zen objektu afektiboak, objektua fisikoki desagertuta ere iraun egingo du orain, errepresentazio mentalari esker. Errepresentazio horri esker, besteekiko begirunea, sinpatia eta antipatia eta norbere buruaren balioaren kontzientziaren moduko afektu berriak agertzen dira. Portaera guztietan afektibitatean oinarritzen dira portaera horren eragileak eta dinamismoa; erabilitako teknikak eta bitartekoak egokitzea, berriz, adimenari dagokio. Piagetentzat ez dago intelektual soila den ekintzarik: sentimendu anitzek, interesek, balioek… esku-hartzen dute. Eta ez dago ekintza afektibo soilik: maitasunak ulerkuntza eskatzen du. Afektibitatea eta ulerkuntza elkarrekin doaz, bai objektuen aurrean gertatzen diren portaeretan, bai pertsonen aurrean gertatzen direnetan. Hala ere, pertsona batzuk gauzez edo abstrakzioez gehiago interesatzen dira, eta beste batzuk pertsonez gehiago interesatzen dira; horregatik, batzuek sentimentalagoak dirudite, eta besteek lehorragoak. Eragiketa aurreko maila honetan hiru fenomeno afektibo hartu behar dira kontuan: premiari loturiko interesa eta baloreak, sinpatiazko eta antipatiazko harremanak eta begirunean oinarrituriko sentimendu moralak. Oraindik ez du haurrak moral autonomorik, eta begirunea bere bi osagaietan (afektibitatea eta etsaigoa) disoziaturik du. Errealismo morala da nagusi eragiketa aurreko egituran: eginkizunak eta balioak legetik sortzen dira, ez legearen asmoetatik. Estadio honetan hiru berrikuntza nabarmentzen ditu Piagetek, alderdi afektiboari dagokionez: - Gizabanakoen arteko sentimenduen (afektuen, sinpatien eta antipatien) garapena, ekintzen sozializazioari loturik. - Heldu eta haurren harremanetatik sorturiko sentimendu moral intuitiboen agerpena. - Interes eta balioen arauketa, pentsamendu intuitiboarekin erlazionatua. Interesa da osagai afektiborik oinarrizkoena; premiari lotua doa. Objektu baten eta premia baten arteko harremana agertzen du; objektu bat interesgarri izango da, premia bati erantzuten dion neurrian. Pentsamendu intuitiboaren garapenarekin, interesak biderkatu eta bereizi egiten dira, mekanismo energetikoak eta balioak bereiziz. Interesak bi alderdi ditu: alde batetik, energiaren arautzailea da, premiari erantzuten dion neurrian, nekea gutxitzen baitu (interesak: ekintzaren motibazioak); bestetik, interes ugari agertzen dira, eta ondorenez helburu ezberdin ugari. Helburu horiek izango dira balio sistema baten oinarri. Honela, interesetatik balioetaraino heltzen da haurra (balioak: ekintzaren helburuak). Norbere jarduerari loturiko interes eta balioei estuki erantsita daude auto- balorazio sentimenduak: gutxiagotasun sentimenduak edo gehiagotasunezkoak. Norbere arrakastak eta porrotak balioen eskala batean kokatzen dira, subjektuaren pretentsioak igo edo jaisteko. Horrela, bere buruaz duen iritzia osatzen doa gizabanakoa eta horrek oihartzun nabariak edukiko ditu garapen osoan. Bereziki, larritasun batzuk porrot errealei loturik agertzen dira, eta besteak, irudimenezko porrotei lotuak. Baina, balore anitzen sistema honek baldintzatu egiten ditu gizabanakoen arteko harreman afektiboak. Pentsamendu intuitibo edo errepresentatiboa hizkuntzaren bidez gizabanakoen arteko elkartruke intelektualekin loturik dagoen bezala, pertsonen arteko sentimendu espontaneoak balioen elkartruke aberatsetik sortzen dira. Haurraren inguruarekiko komunikazioa hasten denean, sinpati eta antipatien jokoa garatzen hasiko da; aurreko estadioan agertutako oinarrizko sentimenduak osatzen eta bereizten joango dira. Norbere interesei erantzuten dieten eta baloratzen dituzten pertsonekiko sinpatia agertuko da. Sinpatiak, beraz, elkartrukeetarako aukera emango duen balioen eskala komun bat eta elkar baloratze bat suposatzen du. Honela, antipatia desbaloraziotik sortzen da; eta hau, zaletasun komunen gabeziatik eta balioen eskala komun baten gabeziatik sortzen da. Haur txikiaren balore gehienak amaren eta aitaren irudietatik datoz. Aipatzekoak dira begirunea eta beldurra. Begirunea da lehen sentimendu moralen jatorria. Errespetatua denak aginduak eta kontsignak ematen dizkio errespetua dionari. Haurraren lehen morala obedientziarena izanen da, eta ongiaren lehen irizpidea, gurasoen borondatea. Balio moralak ez dira erregulazio espontaneoak, sinpatia edo antipatia bezala, baizik arauetatik datoz. Nolanahi ere, estadio honetako sentimenduak ez dira sisteman antolatzen, intuitiboak izaten jarraitzen dute. Lehen haurtzaroko moralak heteronomo izaten jarraitzen du, kanpoko borondate derrigortzaile baten menpe baitago. Balioak sistema batean antola daitezen, beharrezkoa da sentimendu moralek nolabaiteko autonomia lor dezaten eta begiruneak aldebakarreko izateari utz diezaion, elkarrekiko bihurtzeko. Heteronomia honetatik abiatuta uler liteke gurasoen irudiarekiko identifikazioa eta hartatik eratortzen den erruduntasun sentimendua, begirunea bere bi osagaietan banatzen denean: afektibitatea eta etsaitasuna. Eta erruduntasun sentimendu honek orienta dezake subjektua larritasunaren gisako sentimenduetara edo auto-zigorketaren moduko jokaera desbideratuetara. Maila honetako bizitza afektiboaren garapenaren lorpenik handienak, beraz, interesak, gizabanako arteko balio espontaneoak eta balio moral intuitiboak dira. Eragiketa aurreko estadio honetan funtzio semiotikoa garatzen da, elkartrukeak sozializatzen dira eta afektuak egonkortzen dira. Elkarrekiko sentimenduak garatzen dira, eta norberaren balioztatzearekin loturik dagoen etsaitasuna nabarmentzen da. Piagetentzat alderdi afektibo, sozial eta ezagutzazkoak bereiztezinak dira. Sentimen-mugimenezko aroan objektuarekin harreman zuzena zegoen artean gordetzen zen objektu afektiboa; objektua desagertzean, ezin ekar zitekeen oroimenera. Irudi mentalari, jolas sinbolikoari, oroimenari eta hizkuntzari esker, objektu afektiboa beti presente dago eta beti ari da ekiten, baita fisikoki presente ez dagoenean ere. 3. 3.Eragiketa_konkretuen_garaiko_afektibitatea 7 urtetik 12 urtera bitartean bere egozentrismo sozial eta intelektualetik askatzen da eta koordinazio berrietarako gai bihurtzen da haurra. Gizabanako ezberdinen ikuspegi ezberdinak koordinatzen ditu logikaren bidez; afektibitateari dagokionez, koordinazioen sistema horrek lankidetza eta autonomia pertsonalaren moral bat sortzen du. Besteen ikuspegia ulertzeko gai bihurtzen da haurra. Hizkuntza egozentrikoa desagertu egiten da, eta eztabaida posible gertatzen da. 7tik 12 urte bitarteko haurraren afektibitatean sentimendu moral berriak agertzen dira, eta, batez ere, borondatea antolatzen da, nia hobeto integratuz eta bizitza afektiboa modu eraginkorragoan arautuz. Haurren arteko lankidetzan eta gizarte bizitzako formatan oinarrituta, elkarrekiko begirunea agertzen da sentimendu berri bezala. Gizabanakoek elkarri balio pertsonal parekidea egozten diotenean hasten da elkarrekiko begirunea; elkarrekiko estimutik eta autoritatea ordezkatzen duen lankidetzatik sortzen da eta kanpoko obedientziatik ezberdin diren sentimendu moral berrietara eramaten du haurra. Adibidez, arauetan gertatzen diren aldakuntzei dagokienez, 7 urte baino gehiagoko haurrak modu zorrotzagoan eta koordinatuagoan jartzen dira arau komunen esanetara. Arau berria benetako arau bihurtuko da, borondate komunaren adierazpen bada. Jokalarien arteko itun moduko batetik sortu dira joko-arauak. Hemen, elkarrekiko begirunearen ideia agertzen da: araua errespetatua bada, ez da kanpoko borondate baten emaitza delako, adostasun esplizitu edo isilpeko bat dagoelako baizik. Esanekotasunean oinarritutako moral baten ordez, elkarrekiko begirunean oinarritutako moral bat nagusitzen da orain. Elkarrekiko begiruneak, beraz, anartean ezezagunak zitzaizkion sentimendu moral batzuetara eramaten du haurra: jokalarien arteko ondradutasuna (tranpak egiten ez badira, ez da galarazita daudelako, gizabanakoen arteko akordioa hausten dutelako baizik), laguntasuna eta abar. Zuzentasunaren sentimendua ere elkarrekiko begirunetik eratorria da. Gainera, elkarrekiko begiruneak balio moralen antolamendu berri batera eramaten du haurra. Bere kontzientzia moralak autonomia bat lortzen du, lankidetza morala eskuratzen du; ondradutasunak, zuzentasunaren zentzuak eta erreziprozitateak balio pertsonalen sistema arrazionala osatzen dute maila honetako haurrengan. Bestalde, borondatea agertzen da arrazoiaren eragiketen baliokide afektibo bezala. Borondatea sentimendu moral autonomoen funtzionamenduari loturik dago. Ez da beraz haren aztarnarik aurretiko estadioetan. Piagetentzat, borondatea ez da energiarekin nahastu behar. Bere helburuak lortu bitartean irauten duen haurrak borondate handia duela esatea ez da nahi eta nahi ez zuzena. Borondatea ez da energia bera, energiaren erregulazioa baizik; erregulazio horrek, joera batzuk faboratzen ditu, besteen kaltetan. Borondatea, intentziozko ekintza orokorrarekin ere nahastu ohi da. Baina, borondatea alferrikakoa da asmo (intentzio) finko bakar bat dagoenean: joeren edo intentzioen gatazka dagoenean agertzen da; adibidez, tentaldi atsegingarri baten eta eginkizun baten arteko gatazka dagoenean. Zertan datza borondatea, Piagetentzat? Azpiko joera indartsua (atsegin desiratua) eta goi-joera ahula agertzen dira gatazkan. Borondatearen ekintza, goi joera ahula bultzatu eta arrakastara eramatean datza. Oraingo egoerarekiko deszentratu egiten du borondateak subjektua, bere eskalako balio iraunkorretara itzultzeko. Borondatea edukitzeko, beraz, balio eskala iraunkor bat eduki behar da. Egia esan, gizabanakoaren jarduerari loturik dauden oinarrizko sentimendu guztiek arautzen dute energia. Adibidez, arautzaile harrigarria da interesa: lan batean interesatzea nahikoa da hura egiten jarraitzeko indarrak aurkitzeko. Baina, balioen eta interesen sistemak barne energiak arautzen baditu ere, intuitiboa eta itzulgaitza da erregulazio hori. Borondatea, berriz, itzulkorra eta eragiketa baten parekoa da. Borondatea eragiketa intelektualekin batera garatzen da. Judizio moralei dagokienez ere, haurra hasieran heteronomoa da. Agindua ematen duenaren presentzia beharrezkoa da legeak bere indarra gorde dezan. Agindua eman duena aurrean ez badago, legeak indarrik ez du. Gerora ordea, aitaren edo autoritate irudiekin identifikatu egiten da haurra, eta boterea iraunkortu egiten da. Horrela, haurra, nolabaiteko autonomiara heltzen da. Beraz, Piageten arabera, ezagutza erreakzioak, erreakzio ludikoak, afektiboak, sozialak eta moralak bilduko dituen batasun funtzional bat gertatuko da orain. Hasieran familiara mugatzen zen afektibitatea giza-talde zabalagora hedatuko da orain. Sentimendu moralek elkarrekiko begirunearen aldera eboluzionatzen dute. Sentimendu sozialei dagokienez, hasieran koordinaziorik eta bereizkuntzarik ez zen nabari norberaren eta besteen ikuspegien artean; orain, ikuspegien koordinazioa eta lankidetza gertatzen dira.  3. 4.Nerabezaroko_afektibitatea Nerabezaroko afektibitateak lorpen bikoitza dakar berekin: nortasuna eta helduen gizartea integratzen ditu. Zer da nortasuna eta zergatik ez da lantzen nerabezarora arte? Nia eta nortasuna bereizi egiten dira, eta neurri batean elkarri kontrajarriak daude. Nia egozentrismo kontziente edo inkontzienteari loturik dago, eta norbere jardueraren erdigune modukoa da. Nortasuna, berriz, nia diziplina bati menpekotzetik sortzen da. Nortasun indartsuduna ez da dena bere berekoikeriaren inguru birarazten duena eta menperatu ezin dena, baizik ideial bat bereganatzen duena edo kausa baten alde egiten duena, bere borondate guztiarekin. Eragiketa formalen garai honetan, norbanakoaz gaindiko balio ideialak, ideial arrazionalak, estetikoak edo politikoak sortzen dira haurraren buruan. Sentimenduak eta balioak “bizitza programa” batean integratzen dira. Bere balioen sistema pertsonalaren berezitasuna azpimarratzen du nerabeak. Nortasunak lankidetza eskatzen du: anomiari eta heteronomiari oposatzen zaion autonomiatik gizarte harremanetan elkartasuna agertzea. Haurtzaro amaieran (zortzitik hamabi urtera bitartean) hasten da beraz nortasuna, arauen eta balioen antolamendu autonomoa gertatzen denean eta joeren erregulazio eta hierarkizazio moralaren bidez borondatea sendotzen denean. Nortasunak modu berezi batean integratzen du nia, sistema berezi batean; sistema pertsonal berezia eta koordinazio autonomoa eskatzen du nortasunak. Nortasuna egoteko “bizitza programa” bat beharrezkoa da, borondatearentzat diziplina iturri eta lankidetza tresna izango dena. Baina, bizitza egitasmo horrek pentsamenduaren esku-hartzea eskatzen du, eta horretarako pentsamendu formalaren edo hipotetiko-deduktiboaren maila lortzea beharrezkoa da. Nortasunak lankidetza programetan integratu behar duenean eta egitasmo autonomoei erantzun behar dienean, niarengandik deszentratu egin behar du, baina desoreka datorkeenean, beregan zentratzera joko du berriro ere. Horrela gertatzen da nerabearen egozentrismoa. Bere bizitza programaren berezitasuna eta erreformarako gaitasuna gehiegi azpimarratzetik sor liteke egozentrismo hori. Haur txikiak bere burua hartzen du erreferentzia ardatz gisa, eta imitatzen dituen helduak baino gutxiago sentitzen da; aparteko mundu moduko bat eraikitzen du horrela, helduen munduarena baino eskala txikiagoan. Nerabeak, berriz, bere nortasun sortu berriari esker, helduaren berdin sentitzen du bere burua, baina hauengandik ezberdin sentitzen da eta bere mundua antzaldatuz haiek gainditu nahiko lituzke. Nerabeak, beraz, alde batetik eskuzabalak eta altruistak dira, baina bestaldetik egozentristak eta megalomaniakoak. Sentimendu erlijiosoa ere nerabezarora arte ez da integratzen norberaren bizitza sisteman. Honela, beraz, proiektuen eta bizitza programen bidez, helduen gizartean txertatzen da nerabea. Egia da nerabeak maitasuna edireten duela, baina bere berrikuntzaren alderdi bat besterik ez da hori. Maitasunaz interesatzen da, baina maitasun hori ideala da, neurri handi batean. Bizitza sozialari dagokionean ere, gizarteaz interesatzen da, baina interesatzen zaion gizartea aldatu eta berriztatu nahi duena da, eta gizarte errealari buruz mespretxua sentitzen du, ez da hartaz interesatzen. Gizartearen berrikuntzaren premiari buruzko adostasuna erabatekoa da nerabeen artean. Nolanahi ere, gizartearekiko benetako moldaera nerabea erreformatzaile izatetik hezurmamitzaile izatera iragaten denean gertatuko da. Esperientziak pentsamendu formala eta gauzen errealitatea uztartzen dituen moduan, ametsen mundua gainditzeko biderik onena egoera konkretuan lan egitea da. Nerabearen metafisika, grina eta megalomania sorkuntza pertsonalerako benetako prestakuntza-bide dira; sortzaile handiengan jarraipen bat ikusten da 11-12 urteko nortasunaren eraketaren eta geroagoko sorketa lanaren artean. Haurraren adimenaren, afektibitatearen eta gizartekoitasunaren garapenaren deskribapenari begira, zenbait paralelismo aurki genitzake Freud eta Piageten artean: haurraren hasierako adualismoaren eta narzisismoaren artean, objektuaren eraikuntzaren eta harreman objektalen artean, judizio moralaren estadioaren eta superniaren eraketaren artean eta abar. Baina, Freuden kasuan garapenaren eragilea eboluzio afektiboa litzatekeen bitartean, Piagetengan orekatzearen prozesua eta eboluzio intelektualaren nagusigoa nabarmentzen dira. Piagetentzat ez dago intelektual soila den jokaerarik, ez eta afektibo soila denik ere; jokaera guztiek dituzte bi alderdiak. Orekatzeak ez du eskemen eta eragiketen alderdi intelektuala bakarrik ukitzen, alderdi afektiboa ere bai baizik. Asimilatze eta egokitze intelektuala dagoen bezala, asimilatze eta egokitze afektiboa ere badago. Gauza ezagunekiko interesean agertzen da asimilazio afektiboa, eta gauza berriekiko interesean egokitze afektiboa. Eragiketa aurreko errepresentazioetatik errepresentazio konkretuetara iragaten den moduan, afektu intuitibo eta aldakorretatik afektu normatiboetara, sentimenduen kontserbazioaren lekuko diren afektu iraunkorretara iragaten da. Afektu horiek sistema egonkorretan koordinatzen dira. Plano afektiboan borondatea izanen da plano intelektualean deszentrazioa denaren analogoa. Oreka-forma garaiena eragiketa formalen garaikide diren sentimendu ideologikoekin lortzen da. Piagetentzat afektibitateak energia ematen du, baina egiturarik edo formarik ez du ematen. Balio eskalak eta borondatea ez dira egitura afektiboak. Egitura afektiboak pertsonekiko harremanen alderdi kognitiboa dira. Beste pertsonekiko jokaeren eta beste objektuekiko jokaeraren arteko bereizkuntza egokiagoa da Piagetentzat, kognitibo eta afektiboasren artekoa baino. Eboluzio intelektual, afektibo eta sozialaren arteko kidetasuna azpimarraturik ere, garapen intelektuala jartzen du garapen afektibo eta sozialaren baldintza bezala. Piageten nortasunaren ikuspegia kognitiboa dela esan daiteke, beraz. 4. Piaget, epistemologo Filosofiaren esparruan kokatu zen psikologia denbora luzez. Introspekzioaren mugez konturatzean, berriz, portaeraren azterketan zentratu zen psikologia; psikologia zientifikoa filosofiatik bereizten hasi zen, psikologoek beren elkarte propioak eratu zituzten, eta gauzen izaera eta esentziari jaramon gehiegirik egin gabe, behagarria dena aztertzen hasi ziren. Piagetentzat, psikologia zientifikoaren eta filosofikoaren arteko muga metodo kontua zen: batak metodo esperimentalagoak zerabiltzan bitartean, besteak metodo erreflexiboagoak eta espekulatiboagoak zerabiltzan. Psikologiak hipotesi egiaztagarriak darabiltza; filosofiak darabilen introspekzioa, berriz, niarengan zentratua da. Bi metodoen arteko diferentzia, beraz, niarekiko deszentrazioari dagokiona da. Piagetentzat, askatasunaren arazoaz arduratzen ez bada zientzia, egiaztapen esperimentalerako bitartekorik ez duelako da. Piageten arabera, XIX. mendeko asoziazionistek sentipen eta irudien elkarketa mekanikoz azaldu nahi izaten zuten dena. Erreakzioz sortu ziren amerikarren Funtzionalismoa, Gestalt Psikologia eta Psikoanalisia. Hala ere, joera positibistak behin eta berriro nagusitu dira, gertakarien eta legeen maila gainditzeko kezkarik gabe, azalpen edo teoria interpretatzaileekiko ardurarik gabe. Piagetentzat, ordea, bere garaiko enpiristentzat ez bezala, interpretazioa beharrezkoa da. Legeak ezartzeaz gain, legeen dedukzio eta koordinazioaz gain, legeen dedukzioa “ereduen” forman hezurmamitu behar da. Arrazoia ez datxekie legeei, ez eta legeen koordinazio edo dedukzioari ere. Benetako arrazoia eredu posibleen dibertsitatean aurkitu behar da. Piagetek eskola gestaltikoaren eragin nabaria izan du. Pertzepzioaren eremuan batez ere, multzoko egiturari garrantzi handia eman dio, haurraren eragiketa intelektualek osotasun egituratu bat eratzen dutela adieraziz. Adimenaren teoria genetiko eta interakzionistaren aldeko agertu da beti, baina genesia eta elkarreragina subjektuaren ekintzen eta eragiketen mailan kokatzen ditu. Pentsamenduaren garapenaren etapak formalizatzeko ahaleginean, proposizio logikoen lau eraldakuntzen taldearen deskribapenak nahiko ongi agertzen du eragiketa formalen aroa, baina eragiketa konkretuen estadioaz ezin esan liteke gauza bera. Horretaz gain, Piagetek, bere garaiko konduktismoaren aurrez-aurre eta garaiko ikerketak kontuan hartuz, nerbio sistemaren eta organismoaren jarduera espontaneoaren existentzia azpimarratu zuen: kinada-erantzun eskema ez da norabide bakarrekoa, zirkularra baizik. Horregatik, “kaxa beltzaren” ereduaren aurrez aurre, kinada, organismoa eta erantzuna biltzen zituen eredu zirkularraren alde egin zuen Piagetek. Psikologiaren eta biologiaren arteko harremanei dagokienez, prozesu psikikoak elkarketa bidez azaltzen zirenean, nerbioen elkarketaren isla moduan ikusten ziren elkarketa psikikoak. Pauloven erreflexu baldintzatuak ere elkarketa horien kidekotzat jo ziren. Baina, Paulovek laster agertu zuen goi mailako jarduera nerbiosoek erraietako mekanismoen gain eragina zutela. Bi seinaleztapen sistema aurkitu zituen: sentimen-mugimenezkoa eta hizkuntzazkoa. Hizkuntzazko seinaleztapenak behe mailako baldintzapenen gain eragina zuela egiaztatu zuen. Gainera, erreflexu baldintzatuek ez dute garun-azala bakarrik ukitzen, dienzefaloak ere esku hartzen du erreflexu horietan. Aldi berean, kontuan hartzen ditu Piagetek psikologia sobietarrak landutako eredu zibernetikoa eta Fessard-en aurkikuntzak. Azken honek agertzen duenez, ikaskuntza ez dago nerbio adar berrien eta sinapsi berrien eraketaren menpe, baizik jadanik eratutako loturen funtzionamendu berriaren menpe. Antolamendu biologikoaren eta ezagutzaren artean badira loturak, baina horrek ez du azalpen erredukzionistarik sostengatzen. Sistema arautzaile bat da genoma, eta hark inguruneko tentsioei ematen dien erantzun gisa hartu behar da fenotipoa. Esan nahi baita, adimena ez dela osaturik irteten, ez dagoela nerbio sisteman preformatua, baizik urratsez urrats eraikitzen dela (Fodor eta Karmiloff-Smithen teoriekin kontraesanean). Pertzepzioaren ikerketei dagokienez, Piagetek kontuan hartzen ditunew lookkorrontearen ekarpenak, afektibitatearen eta faktore sozialen eraginari dagozkionak batez ere. Adimenaren genesiaren azterketaren bidez hurbildu nahi du Piagetek epistemologiara. Baina, ez da zientzien historiaren genesitik abiatzen, beste epistemologo batzuek egin duten moduan; ontogenesiari heltzen dio, haur txikien behaketaren bidez. Piagetentzat, haurrak bi ikasgai handi ematen dizkigu: batetik, unibertsoa ez dago aurrez antolatua; urratsez urrats antolatzen (objektuak, espazioa, denbora, kausalitatea…) da; bestetik, irakaslearengandik zerbait ikasiko bada, haren pentsamendua berreraiki beharra dago. Haurraren psikologiak irakasten digu garapena benetako eraikuntza bat dela. Piagetek bi esperientzia mota bereizten ditu: esperientzia fisikoa eta esperientzia logiko-matematikoa. Lehena, objektuen gain ekinez lortzen da; bigarrena, ekintzetatik ateratzen dena da. Eragiketa intelektualak ekintzetatik irteten dira eta ekintza barneratuetan dautza. Eragiketa horiek sistemetan eta egituretan antolatzen dira. Piagetentzat, subjektuaren ekintzen koordinaziotik sortzen da matematika; fisika, aldiz, objektuen nolakotasunetatik eratzen da. Hori dela eta, klasearen, harremanaren edo zenbakiaren nozioak ez dira objektuetatik abstraitzen, haien gain egiten diren ekintzetatik baizik. Era berean, egitura espazialak ere ekintzetatik abstraitzen dira, eta ez objektuetatik. Matematiken eta fisikaren espazioak elkarrekin zerikusirik ez ote dute ba? Piagetentzat, haurraren nozio matematikoak errealitatearen gain egindako ekintzetatik datoz, eta ekintza horietan errealitatearen ezaugarriek garrantzi handia dute. Badirudi, beraz, Piaget bere buruarekin kontraesanean sartzen dela, matematikaren ikuskera hain idealista ematen digunean. Nolanahi ere, Piagetek orri asko idatzi zituen psikologiaren, logikaren, matematikaren nahiz fisikaren arteko harremanei buruz. Esate baterako, denborazko iraupenetik independentea den abiadurari buruzko auzian, Piagetek aurkitu zuen denboraren nozio eta pertzepzioak abiadurari egiten diola erreferentzia.    Bibliografia     1. Castorina, J.A. eta Palau G. D. (1982).Introducción a la lógica       operatoria de Piaget.Barcelona: Paidos.     1. Flavell, J.H. (1979).La psicología evolutiva de Jean Piaget. Buenos       Aires: Paidos (Jatorrizko izenburua:The developmental psychology of Jean       Piaget.New Jersey: D. Van Nostrand Company Inc.).     1. Gorman, Richard M. (1972).Discovering Piaget. A Guide for       Teachers.Columbus, Ohio: Charles E. Merrill Publishing Company,       Gaztelaniazko itzulpena:Introducción a Piaget. Una guía para maestros.       Barcelona: Paidos Educador, 1986.     1. Inhelder, B. eta Piaget, J. (1955).De la logique de l´enfant à la logique       de l´adolescent. Paris: Presses Universitaires de France.     1. Inhelder, B. eta Cellérier, G. (1992).Le cheminement des découvertes de       l´enfant. Neuchâtel, Paris: Delachaux et Niestlé.     1. Karmiloff-Smith, A. (1992).Beyond Modularity. A Developmental Perspective       on Cognitive Science. Massachusetts Institute of Tecnology.       (Gaztelaniazko itzulpena:Más allá de la modularidad. Madrid: Alianza       Editorial, 1994.     1. Palop Jonquéres, Pilar (1981).Epistemología genética y filosofía.       Barcelona, Ariel.     1. Piaget, J. (1926).La représentation du monde chez l´enfant.Paris: Alcan.     1. Piaget, J. (1927).La causalité physique chez l´enfant. Paris: Alcan.     1. Piaget, J. (1936).La naissance de I'intelligence chez I'enfant.Neuchátel,       Paris: Delachaux et Niestlé.     1. Piaget, J. (1937).La construction du réel chez I'enfant.Neuchátel, Paris:       Delachaux et Niestlé.     1. Piaget, J. (1947).La psychologie de I'intelligence.Paris: Armand Colin.     1. Piaget,J.(1950).Introduction á l' épistémologie génétique.Paris: Presses       UniversitairesdeFrance. (1. alea: La pensée mathématique.2. alea:La       pensée physique.3. alea:La pensée biologique, la pensée psychologique et       la pensée sociologique).     1. Piaget, J. (1967a).Biologie el connaisance.Paris: Gallimard.     1. Piaget, J. (1967b). (Dir.).Logique el connaissance scientifique.Paris:       Gallimard.     1. Piaget, J. (1968).Le structuralisme.Paris: Presses Universitaires de       France.     1. Piaget, J. (1969).Psychologie et Pédagogie,Paris: Société Nouvelle des       Éditions Gonthier.     1. Piaget, J. (1971).Les explications causases.Paris: Presses Universitaires       de France.     1. Piaget, J. (1974a).La prise de conscience.Paris: Presses Universitaires       de France.     1. Piaget, J. (1974b).Réussir et comprendre.Paris: Presses Universitaires de       France.     1. Piaget, J. (1976).Le comportement, moteur de l' évolution.Paris:       Gallimard.     1. Piaget, J. (1980).Recherches sur les correspondances.Paris: Presses       Universitaires de France. (Etudes d'épistémologie génétique; 37).     1. Piaget, J. eta Beth, E.W. (1968).Épistémologie mathématique et       psychologie. Paris: Presses Universitaires de France.     1. Piaget, J. eta García, R. (1983).Psychogenése el histoire des       sciences.Paris: Flammarion.     1. Piaget, J. eta Inhelder, B. (1941).Le développement des quantítés chez       I'enfant: Conservation el atomisme.Neuchátel, Paris: Delachaux et       Niestlé.     1. Piaget, J. eta Inhelder, B. (1948).La représentation de l'espace chez       I'enfant.Paris: Presses Universitaires de France.     1. Piaget, J. eta Inhelder, B. (1966).L'image mentale chez I'enfant: Etude       sur le développement des représentations imagées.Paris: Presses       Universitaires de France.     1. Piaget, J. eta Inhelder, B. (1968).Mémoire el intelligence.Paris: Presses       Universitaires de France.     1. Piaget, J.,Inhelder, B. eta Szeminska, A. (1948).La géométrie spontanée       de l' enfant.Paris: Presses Universitaires de France.     1. Piaget, J. eta Szeminska, A. (1941).La genése du nombre.Neuchátel, Paris:       Delachaux et Niestlé.     1. Pozo, J. I. (1989).Teorías cognitivas del aprendizaje. Madrid: Morata.     1. Siegel, L.S. eta Brainerd, C.J. (1978).Alternatives to Piaget. New York:       Academic Press, Inc.     1. Sigel, I.E., Brodzinsky eta Golinkoff, R.M. (1981).New directions in       piagetian theoryand practice. New Jersey: Lawrence Erlbaum Associates,       Publishers.                                                   Resumen Comenzamos con un breve recorrido de la extraordinaria labor investigadora de Piaget. Planteamos su concepción del desarrollo como una combinación entre la asimilación y la acomodación, como un equilibrio dinámico entre el desarrollo intelectual, afectivo y social. El desarrollo intelectual y afectivo, la descentración intelectual y afectiva van a la par, de tal forma que la adhesión afectiva a otras personas está íntimamente ligada a su construcción cognitiva como objetos consistentes. Hacemos una breve descripción de la génesis del objeto afectivo a partir de la representación, la génesis del sentimiento moral a partir del respeto, la génesis de la norma a partir de la idea de respeto recíproco. Exponemos la descripción que hace Piaget de la voluntad como equivalente afectivo de las operaciones racionales y como principio regulador de energía, y su concepción de la personalidad como programa de vida que requiere un nivel de pensamiento formal. Terminamos la exposición con unas pinceladas sobre los paralelismos entre Piaget y Freud y con unos apuntes sobre la faceta epistemológica de Piaget.        Izen-deiturak: Mikel Haranburu Oiharbide Saila: Nortasun Ebaluaketa eta Psikologi Tratamendurako Saila Ikastetxea: Psikologia Fakultatea Helbidea: Tolosa Etorbidea, 70 20018 Donostia Telefonoa: 943-015659 Helbide elektronikoa:ptparoim@ss.ehu.es          PIAGETEN EPISTEMOLOGIA GENETIKOA Mikel Haranburu (EHUko Psikologia Fakultateko irakaslea eta ILCLIko kidea)               Summary We begin the article exposing the stages of the psychogenetic development of the child: sensory-motor stage, preoperatory stage, stage of concrete operations, and the stage of formal operations. Along this exposition, we show the points of meeting of the intellectual, affective and moral development. Later we expose the guiding idea of the piagetian theory, according to which learning is based on the construction and not on the perception, and we distinguish the deduction based on the necessity from the generalization. Immediately afterwards are exposed some cases of parallelism between the psychogenetic stages of the child and the stages of the history of the science, as the theory of the ímpetus.There are analyzed likewise the notions of time, simultaneity, speed and force. Some reflections are done on the epistemology of the logic and of the mathematics, and in the paragraph of the epistemology of the space and of the geometry, we underline the parallelisms found between the psychogenetic evolution and the history of the sciences, in relation with the evolution of the topologic, projective and Euclidian concepts. We analyze also the influence of the paradigm or of the epistemic frame in the cognitive development of the child and in the evolution of the thought. The article concludes exposing some points of review of the piagetian theory. Key words: psychogenetic, construction, epistemic frame, genetic epistemology  Laburpena Haurraren garapen psikogenetikoaren etapen agerpenarekin hasten dugu artikulua: aro sentsoriomotorra, aro preoperatorioa, operazio konkretuen aroa eta aro formala. Eboluzio honetan zehar, garapen intelektualaren, afektiboaren eta moralaren arteko paralelismoak agertzen ditugu. Ondoren, Piageten teoriaren ideia gidaria aurkezten dugu, zeinaren arabera ikaskuntza eraikuntzan oinarritzen den, eta ez hautematean, eta ezinbestekotasunean oinarritutako dedukzioa orokortzetik bereizi egiten dugu. Jarraian, haurraren etapa psikogenetikoen eta zientziaren historiako etapen arteko paralelismoen kasu batzuk aurkezten dira, hala nola, impetusaren teoria. Denboraren, aldiberekotasunaren, abiaduraren eta indarraren nozioak ere aztertzen dira. Logikaren eta matematikaren epistemologiari buruz gogoeta batzuk egiten dira eta espazioaren eta geometriaren epistemologiari dagokionez, kontzeptu topologikoen, proiektiboen eta euklidiarren garapenaren alderdi psikogenetikoa eta historiko-kritikoa, eta beren arteko paralelismoak, agertzen dira. Paradigmak edo marko epistemikoak haurraren garapen kognitiboan eta pentsamenduaren eboluzioan duen eraginaren azterketa ere egiten da. Artikulua amaitzeko, Piageten teoriaren berrikuspenaren puntu batzuk agertzen dira.        Sarrera Gaztetatik hasi zen Piaget psikologiaren eta biologiaren arteko lotura aztertzen. Biologiaren munduan aurkituriko moldaera eta antolamendurako joerak ikaskuntzaren eta pentsamenduaren munduan ere nabaritzen zituen. Adimenaren sorreraren azterketa ontogenetikoaren bidez epistemologiara hurbildu zen eta bere bizitzaren zati handi bat epistemologia genetikoari eskaini zion. Gainera, adimenaren azterketa horietako asko bere seme-alaben behaketan oinarritu zituen. 1920tik 1950 urte ingurura arte haurraren adimenaren eboluzioa aztertzen jardun zen, egindako aurkikuntzak problema epistemologikoei aplikatzeko asmoz. 1940 inguruan, Einsteinek Piageti iradoki zion, interesgarri izan zitekeela, denbora, abiadura eta mugimendua haurrak nola ulertzen zituen aztertzea. Eta lan horri ekin zion. Bere ikerketak egiten ari zela, haurraren nozio zientifikoen bilakaeraren eta pentsamendu zientifikoaren historiaren artean zenbait paralelismo aurkitu zituen: haur bakoitzaren pentsamenduaren bilakaerak pentsamendu zientifikoaren historiaren ibilbidea jarraitzen duela ikusi zuen. 1950ean, hogeita hamar urte lehenago hasitako proiektua burutuz,Introduction à l´épistémologie génétiqueidazlan zabala argitaratu zuen hiru aletan. 1952tik 1963ra bitartean, psikologia genetikoa irakatsi zuen Sorbonako Unibertsitatean. 1956an Rockefeller Fundazioaren sostengua lortu zuen, Genevako Epistemologia Genetikoko Zentroa sortzeko. 1971 urtean hartu zuen erretiroa, baina ikerketa psikogenetikoak bultzatzen jarraitu zuen. Piageten epistemologia genetikoa epistemologia konstruktibista da. Alde batetik, enpirismo mota ezberdinei aurre egiten die, beretzat ezagutza ez baita kanpoko mundua subjektuaren errepresentazioan islatuz lortzen. Ezagutzaren jatorria ez da sentimenen bidez egiten den hautematean kokatu behar, subjektuaren jarduera praktiko eta kognitiboan baizik. Beste aldetik, apriorismo eta idealismo mota ezberdinei aurre egin zien, beretzat ezagutza ez baita lortzen subjektuaren egiturak errealitatera proiektatuz. Mundua ezagutzeko beharrezkoa da munduari eragitea, baina munduari edo objektuari eragiteko organismo bat behar da. Piagetentzat, printzipio honek haurraren garapen psikogenetikorako eta zientzien historiarako balio du.  Haurraren garapen psikogenetikoa Epistemologia genetikoak ezagutzaren sorrera, ezagutza mota ezberdinen sustraiak eta ezagutzaren garapena aztertzen ditu. Piaget baino lehenagoko epistemologiek bazuten postulatu komun bat, subjektua, objektua eta bien arteko pertzepzio eta kontzeptuak garbi bereizten zituena. Baina, analisi psikogenetikoak berehala erakutsi zion Piageti (1979), ezagutzaren iturburua ez dagoela bere buruaz kontziente den subjektu batean edo jadanik eratua dagoen objektu batean, baizik, bien arteko erdibidean gertatzen diren elkarreraginetan. Ezagutzaren jatorri horretan subjektua eta objektua oraindik bereizi gabe daude eta ez dago forma berezien arteko elkartrukerik. Ez dago oraindik subjektu eta objektu bereizirik eta elkartrukerako tresna aldagaitzik. Piagetentzat, elkartrukerako lehen tresna ez da pertzepzioa, ekintza baizik. Horrela, ekintza sentsoriomotorrak errepresentazioa baino lehenagokoak dira.  1. Adimen sentsoriomotorraren garaia (0-2 urte) 1.1. Ingurunean egiten dituen ekintzen bidez ulertzen du mundua haurrak. Aro honetan haurrak ez du bere burua ezagutzen, ez du barneko munduaren eta kanpoko munduaren arteko mugaren kontzientziarik. Objektu iraunkorrik gabeko munduan bizi da. Subjekturik eta objekturik ez dagoen mundu batean, geroago subjektu edo objektu izango direnen arteko lotura bakarra ekintza da. 1.2. Haurraren ekintzen erdigunea beraren gorputza da eta horrek subjekturik gabeko nartzisismo bat dakarkio haurrari. Baina, urte eta erdi edo bi urte inguru dituenean, bere gorputza objektu bat balitz bezala ikusten hasten da, beste edozein objektu bezala. Bere gorputza ez da orain izango haurraren ekintzen erdigune. Ekintzen koordinazioa bere gain hartzen du subjektuak eta objektuari bere kokalekua ematen zaio. Horrela, objektuak ere, subjektuak bezala, bere iraupen espazio-tenporala lortzen du. 1.3. Estadio honen amaieran, subjektua eta objektua bereizi egiten dira eta objektuen arteko bat gehiago bihurtzen da subjektua, unibertso espazio-tenporal batean. Subjektuaren eta objektuaren bereizkuntza gertatzen da haren ekintzen koordinazioari esker, errealitateko koordinazio espazio-tenporalari eta kausalari lotua. 1.4. Subjektua eta objektua bereiztean, bere ekintzetatik aldendu egiten du haurrak afektibitatea, eta besteengan jartzen du. Deszentratze afektiboa deszentratze kognitiboarekin batera gertatzen da. Haurraren afektibitatea besteengana zuzentzea eta subjektua objektutik intelektualki bereiztea batera gertatzen dira. Horrela hasten dira agertzen pertsonen arteko sentimenduak. 1.5. Estadio sentsoriomotorrean zentzumenetatik eta gorputzaren mugimenduetatik jasotako informazioan oinarritzen da garapena. Aro honetan ez dago oraindik funtzio sinbolikorik, ezta errepresentazioei lotutako pentsamendu eta afektibitaterik ere. Aurrean ez dituen pertsonak eta objektuak ezin ditu gogoratu. Burutzen dituen ekintzak, pertzepzioan eta mugimenduetan bakarrik oinarritzen dira. Aro sentsoriomotorraren amaieran, hau da, bigarren urtearen amaiera aldera agertzen du haurrak, aurrean ez dauden objektuak eta gertaerak adierazle bereizi batez irudikatzeko gaitasuna. Imitazio atzeratuak, hau da, eredua desagertu eta gerora egiten den imitazioak markatzen du errepresentazio horren hasiera. Imitazio atzeratu honetan errepresentazioa adierazle bereizi bihurtzen da, eskakizun sentsoriomotorretatik aske. Imitazioan kanpoko ereduetara egokitzen da haurra. Baina, helduen mundura egokitu behar duen haurrak baditu bere premia afektibo eta intelektualak, eta premia horiek errealitatea norberaren eskemetara egokitzea eskatzen diote haurrari. Haurrak, jolas sinbolikoaren bidez, errealitateak jartzen dizkion eskakizun eta mugei ihes egiten die. Horrela, imitazio bidezko egokitzearen eta jolas sinbolikoaren bidezko asimilazioaren arteko oreka gordetzen du adimenak. Aro honetako haurrak ez du oraindik lortu espazio homogeneo baten noziorik. Denboraren nozio bateraturik ere ez du. Objektuak eta gertaerak ezin ditu espazio bakar batean eta denborazko ordena batean kokatu. Bere gorputzean zentraturiko espazio heterogeneo multzo bat eta koordinazio gabeko denbora inpresio sail bat besterik ez du. Poliki-poliki, ordea, haurra konturatzen hasten da, objektuak izaten jarraitzen duela begien aurretik ezkutatu arren. Objektu iraunkorraren nozioa eraikita eta objektuei beren kokapena emanda, oinarrizko egitura batean antolatzen ditu haurrak desplazamenduak. Objektu iraunkorraren eraikuntzaren eta antolamendu espazio-tenporalaren bidez kausalitate objektibo bat eraikitzen hasten da. Mugimendu erreflexuak egitetik, helburu baterantz zuzenduriko jarduerak egitera iragaten da. Piagetentzat, alderdi kognitiboaren garapen honek badu bere kide afektiboa (Piaget eta Inhelder, 1966): alderdi kognitiboa, norberaren ekintzan zentraturiko mundu batetik, unibertso objektibo eta deszentratu batera iragaten den bezalaxe, alderdi afektiboa ere, norbera eta inguru fisiko edo soziala bereizten ez diren egoeratik norbera eta besteak bereizten diren egoerara pasatzen da. Piagetentzat, deszentrazio afektiboa eta deszentrazio kognitiboa elkarrekin gertatzen dira.  2. Aro preoperazionala (2 urtetik 6raino): 2.1. Adimen sentsoriomotorrak ez zuen balio ekintzak aurrez planifikatu edo informazioa gordetzeko. Baina, aro berri honetan errepresentazioak erabiliko ditu haurrak ekintzen ordez, arazoak ebazteko. Horretarako, gogamenaren espazioko ekintzak edo operazioak behar ditu, hau da, ekintzak barneratzetik hasi behar du. Etapa sentsoriomotorrean ekintza-eskemak edo ekintzari loturiko eskemak zerabiltzan haurrak; eskema horiek ez zuten balio iragana oroitzeko edo etorkizuna aurrez ikusteko; ez ziren pentsamenduaren objektu, ekintzen barne- egitura bakarrik ematen baitzuten. Aro preoperazionalean, berriz, kontzeptuak, sinboloak eta irudi mentalak baliatuko ditu haurrak errealitatea irudikatu eta hari aurre egiteko. 2.2. Baina, objektuei buruz sinbolikoki pentsatzeko gaitasuna lortzen badu ere haurrak aro honetan, pentsamendu hori oraindik zentzu bakarrekoa da. Ez da pentsamendu itzulgarria. Horregatik, haurrari zail egiten zaio oraindik materiaren kontserbazioaren nozioa eskatzen duten ariketak ebaztea. Adibidez, likidoen kontserbazioari dagokionez, edalontzi batetik, estuagoa edo zabalagoa den beste batera likidoa pasatzen bada, likidoa gehitu edo gutxitu egin dela iruditzen zaio. Izan ere, egoerak edo konfigurazioak hartzen ditu oinarri arrazoitzeko, eta ahaztu egiten du, transformazioa egoera batetik besterako iragate itzulgarria dela. Jarduera sentsoriomotorraren kasu partikular bat da Piagetentzat pertzepzioa, errealitatearen ezagutzaren alderdi figuratiboaren menpe dagoela ikusten baitu. Adimena, aldiz, ekintzen bidez objektuak eta errealitatea aldatzetik datorrela ikusten du, ekintzek errealitatea aldatu egiten baitute. Egitura pertzeptiboak ez-itzulgarriak dira; operazioak, berriz, itzulgarriak. Estadio sentsomotorreko haurraren itzulgarritasunik ezaren adibide moduan honako hau jar dezakegu: angelu zuzenean hari bat jartzen badugu, ertz batetik hariari tiratuta, bi zatietako bat luzatu eta bestea laburtu egiten da. Alde bat beste aldearen funtzioan aldatzen da. Bi aldeen aldaketak objektuen harremanen bereizgarriak dira eta funtzioaren egitura osatzen dute. Baina, alde bateko edo besteko hariaren luzapena ez da itzulgarria oraindik. Haurrak pentsatzen du alde bat gehiago luzatzen dela bestea laburtzen dena baino. Hariaren luzera osoaren iraunkortasuna ez du onartuko. Hautemate soilak, ekintzarik gabe, ezin eraiki dezake adimena. Piagetentzat, adimen nozioak ez dira pertzepzioetatik abstrakzio eta orokortze prozesu soilez lortuak. Adibidez, nozio logiko-matematikoak ez dira hautemandako objektuetatik abstrakzio bidez ateratako operazioak, objektuen gain egindako ekintzetatik lortutakoak baizik. Ekintza sentsoriomotorrek subjektuaren eta objektuaren artean unean uneko lotura eta unean uneko bereizkuntza egiten zuten (Piaget eta Inhelder, 1966). Aro horretako eskemen bidez egindako asimilazioak objektuen propietateak kontuan hartzen zituen, baina hautemate unean bakarrik eta subjektuaren ekintzekin lotuta. Objektuaren nolakotasunak ez zituen subjektuaren ekintzetatik garbi bereizten. Estadio preoperazionaleko ekintza kontzeptualizatuetan, berriz, subjektuaren eta objektuaren bereizgarri iraunkorrak kontuan hartzen dira. Kontzeptu bidezko asimilazioak aurrean dauden eta aurrean ez dauden objektuak sailkatzen eta serietan edo korrespondentzian jartzen ditu, eta oraingo egoeraren morrontzatik askatzen du subjektua. 2.3. Hizkuntza agertzeari esker, iraganeko ekintzak gogora ditzake haurrak, eta etorkizunekoak aitzinatu ere bai, hitzezko errepresentazioaren bidez. Maila sentsomotorrean ez zegoen objektu afektiboaren iraunkortasunik (amaren edo familiako kide hurbilen iraunkortasunik), harreman zuzenetik at; etapa preoperazionalean, berriz, gogamenezko irudiei, oroimenari, jolas sinbolikoari eta hizkuntzari esker, desagertuta gero ere errepresentazioan presente irauten du objektu afektiboak. 2.4. Aro honetako haurrak ikuspegi subjektibotik hautematen du errealitatea. Jolasean edo lanean ez da bere ekintzatik deszentratzen, eta ez dago oraindik lankidetzarako prestatua. Solasaldiak bakarrizketa kolektiboak baino ez dira. Egozentrikoa da haurraren hizkuntza, ez baitu solaskidearen ikuspunturik hartzen. 2.5. Interesaren legea hurbiletik aztertzen du Piagetek. Interesak bata bestearekin lotzen ditu premia eta objektua. Interesak energia erregulatu eta ekintzara bultzatzen du, premiari erantzunez. Interes ugari eta interes horiei lotutako helburu ezberdin ugari ditu haurrak eta helburu horiek izango dira balio sistemaren oinarri. Interes ezberdin anitzen helburuekin lotuta, biderkatu eta bereizi egiten dira balioak. Interesetatik balioetara zuzentzen da haurra. Pertsonarteko sinpatiak ere norbere interesei erantzuten die, eta norbere balorazioa goratzen du. Elkartrukerako aukera ematen du, balioen eskala komunean eta elkar baloratzean oinarritua dago eta. Antipatiak, berriz, zaletasun eta balioen eskala komunik eza eta elkar baloratzerik eza adierazten du. 2.6. Lehen sentimendu moralak gurasoei zaien begirunetik eta obedientziatik eratorriak dira. Moral heteronomo bati erantzuten diote, kanpoko borondate hertsatzailearen menpe baitaude. Gurasoen irudiarekin identifikatzea, erruduntasuna, larrimin sentimendua edo norbere burua zigortzea dira moral horren oinarriak. Errealismo moralaren estadio honetan, legetik sortzen dira eginkizunak eta balioak, eta ez legearen asmoetatik.  3. Operazio konkretuen garaia (6 urtetik 12raino): 3.1. Haurra orain ez dago bere gorputzaren edo bere ekintza eta pertzepzioen pean eta gai da pertsona ezberdinen ikuspegiak koordinatzeko. Elkarrekiko begirunean oinarritutako lankidetzari ateak irekitzen dizkio eta adostasunez egindako itunetan oinarritzen dira haurraren arauak. Egozentrismo sozial eta intelektualetik askatu eta ikuspegi ezberdinak koordinatzeko gai bihurtzen da. Hizkuntza egozentrikoa desagertu egiten da, besteen ikuspegia kontuan hartzen da eta eztabaida posible gertatzen da. 3.2. Barneratutako eta kontzeptualizatutako ekintzetatik sortutako operazioak egiten ditu haurrak. Kontserbazioan, sailkapenean eta harremanetan oinarrituriko arrazoibidea darabil (Piaget eta Inhelder, 1966). Orain arteko ekintza barneratuek eta kontzeptualizatuek eragiketen maila lortzen dute; operazioak transformazio itzulgarriak dira, aldagai batzuek aldatu eta besteak aldagaitz mantentzen dituztenak. Operazioetarako beharrezko da, ekintzaren planoan eskuratua zegoena errepresentazioaren planoan berreraikitzea. Aro sentsomotorrean, norberaren gorputzarekiko eta ekintzekiko deszentrazio bat gertatu da: norberaren gorputza eta ekintzak harreman objektiboetan jarri dira unibertsoko objektu eta ekintzekin. Deszentratze hori ekintzaren planoan zaila izan bada, zailagoa da oraindik errepresentazioaren mailan. 3.3. Aldiko bereizgarri bakar baten arabera objektuak sailkatzeko eta objektuen segidak antolatzeko gaitasuna lortzen du. Adibidez, haurrari neurri ezberdineko 10 makila tamainaren arabera bata bestearen atzetik jartzeko agintzen zaionean, makilak binaka kokatuko ditu estadio preoperazionalaren hasieran baldin badago. Operazio konkretuen estadioan dagoenak, berriz, lehenik txikiena aukeratzen du, gero gelditzen direnetatik txikiena eta abar. Handiago (>) eta txikiago (<) erlazioak erabiltzen ditu, baina ez txandaka, aldi berean baizik. 3.4. Operazioak transformazio itzulgarriak dira. Transformazio itzulgarri batean ez da dena batera aldatzen, bestela ezingo bailitzateke itzulgarria izan. Transformazio operazionaletan bada elementu bat aldagaitza dena, nozio edo eskema bat kontserbatzen dena; elementu aldagaitz edo eskema iraunkor horren inguru gertatzen dira aldaketak. Iraunkorra eta aldagaitza den elementu hori da operazioari itzulgarritasuna ematen diona. Kantitatearen kontserbazioa da operazio konkretu oinarrizkoenetakoa. Kontserbazio ariketak ebazteko, identitate, konpentsazio eta itzulgarritasun nozioak eskuratuta eduki behar dira. Gai bati ezer kentzen edo eransten ez zaion bitartean, material bera izaten jarraituko duela esaten du identitatearen nozioak. Zentzu batean gertatzen den itxura-aldaketa, beste zentzu batean gertatzen den aldaketa baten bidez konpentsa litekeela esaten du konpentsazioaren nozioak. Aldaketa desegin daitekeela esaten du itzulgarritasunaren nozioak. Bestalde, aldiko bereizgarri bakar batean oinarrituz objektuak sailkatzeko eta irizpide baten arabera objektuen segidak antolatzeko gaitasuna ere eskuratzen du haurrak. 3.5. Horrela, kontserbazio, sailkapen eta seriatze (segidan jartze) eragiketen bidez, pentsatzeko sistema logiko bat eskuratua du haurrak. Baina, sistema hori errealitate fisikoari eta objektu errealei oso loturik dago oraindik. Eragiketa konkretuek zuzenki ukitzen dituzte objektuak, ez dira hitzezko hipotesien munduan mugitzen. Ekintzaren eta logikazko egitura zabalagoen arteko iraganbide modukoak dira. Haurrak objektu errealekin egiten dituen ekintzak multzo egituretan koordinatzen dira, baina egitura txiroak osatzen dituzte oraindik: sailkapenak, seriatzeak, korrespondentziak, sarrera bikoitzeko taulak etab. 3.6. Konkretua edo hautemangarria denaren menpe dago pentsamendu konkretua, datuen barne manipulazioak edo benetako eragiketak ere inplikatzen dituen arren. Pentsamendu induktiboa erabiltzen du batez ere, hau da, objektu konkretuetatik induzitzen ditu printzipioak eta harremanak. 3.7. Piagetentzat, alderdi afektiboa, soziala eta ezagutza alderdia bereiztezinak dira. Errepresentazioaren unibertsoa ez dago objektuz bakarrik osatua, unibertso sentsomotorra bezala, subjektuz ere bai baizik. Piageten arabera, eragiketetarako beharrezko diren eraikuntza eta deszentrazioek ez dute unibertso fisikoa bakarrik ukitzen, unibertso soziala ere bai baizik. Eraikuntza eta deszentratze kognitiboa ezin da bereizi eraikuntza eta deszentratze afektibo eta sozialetik. 3.8. Judizio moralei dagokienez ere, haurra hasieran heteronomoa da. Agindua ematen duenaren presentzia beharrezkoa da, legeak bere indarra gorde dezan. Agindua eman duena aurrean ez badago, legeak indarrik ez du. Gerora ordea, aitaren edo autoritate irudiekin identifikatu egiten da haurra, eta boterea iraunkor bihurtzen da. Horrela, haurra, nolabaiteko autonomiara heltzen da. Piageten arabera, ezagutzako erreakzioak, erreakzio ludikoak, afektiboak, sozialak eta moralak bilduko dituen batasun funtzional bat gertatuko da orain. Hasieran familiara mugatzen zen afektibitatea, giza talde zabalagora hedatuko da orain. Sentimendu moralak elkarrekiko begirunea lortzera bideratzen dira. Sentimendu sozialei dagokienez, hasieran koordinaziorik eta bereizkuntzarik ez zen nabari norberaren eta besteen ikuspegien artean; orain, ikuspegien koordinazioa eta lankidetza gertatzen dira. Sentimendu moral berriak agertzen dira: autoritatea ordezkatzen duen lankidetza, elkarrekiko begirunea eta estimua, gizabanakoen balio pertsonal parekidea. Elkarrekiko begirunean oinarritutako morala agertzen da: araua ez da kanpoko borondate batek emana delako errespetatzen, adostasun esplizitu edo isilpeko bat dagoelako baizik. 3.9. Balio moralak berrantolatu egiten ditu haurrak: sistema arrazional batean antolatzen ditu balioak. Haurraren kontzientzia moralak autonomia lortzen du eta horri loturik borondatea agertzen da. Borondatea, arrazoiaren eragiketen baliokide afektiboa da. Piagetentzat borondatea ez da energia bera, energiaren erregulazioa baizik; erregulazio horrek, joera batzuk suspertzen ditu, besteen kaltetan. Borondatea joeren edo intentzioen arteko gatazka dagoenean agertzen da, eta ez asmo finko bakar bat dagoenean. Adibidez, tentaldi atsegingarri baten eta eginbehar baten arteko gatazka dagoenean agertzen da. Azpiko joera indartsua (atsegin desiratua) eta goi-joera ahula gatazkan daudenean agertzen da borondatea. Goi joera ahula bultzatu eta arrakastara eramatea izango da borondatearen lana. Unean uneko desira eta grinetatik askatu egiten du borondateak subjektua, eta bere eskalako balio iraunkorren esanetara jartzen du. Beraz, borondatea edukitzeko balio eskala iraunkorra behar da. 3.10. Oinarrizko sentimenduek, balioek eta interesek erregulatzen dute barne energia. Interesaren esanetara dabilenak lanean jarraitzeko indarrak aurkitzen baditu ere, haren ekintza gidatuko duena ez da balio sistema iraunkor bat izango, unean uneko desirak ase gura dituen balio zerrenda baizik. Borondatearen esanetara dabilenak, aldiz, balio sistema iraunkor eta sistematizatu baten arabera jokatzen du. Borondatea itzulgarria eta maila operazionalarekin batera eskuratzen da. Eragiketa intelektualekin batera garatzen da.  4. Operazio formalen garaia: 11/12 urtetik 14/15eraino 4.1. Adin honetan erreala eta konkretua denetik askatzen doa subjektua, eta eraldakuntza posibleen multzo batean kokatzen du errealitatea. Pentsamenduaren eraldakuntza gertatzen da: eragiketa formalak hipotesiekin egiten dira, eta ez objektuekin bakarrik. Hipotesiak proposizioei buruzkoak dira. Hipotesietatik ondorioetara doan eragiketa deduktiboa eragiketei buruz egindako eragiketa da, hau da, bigarren mailako eragiketa bat(Piaget, 1979). Hipotesien egiaztapen konkretuen gainetik, hipotesien elaborazioari eta arrazoiketari ematen zaio garrantzia. Eragiketei buruzko eragiketak egiteko gaitasun hau dela eta, erreala eta konkretua denetik askatu egiten da subjektua, eta transformazio posibleen multzoan kokatzen du errealitatea. 4.2. Forma eta edukia bereizi egiten dira eta subjektua gai bihurtzen da hipotesi soil diren proposizioei buruz zuzenki arrazoitzeko. Subjektuak ondorioak atera ditzake posible baizik ez diren egietatik: pentsamendu hipotetiko-deduktiboa eta pentsamendu formala hasten dira. Forma edukitik bereizteko gaitasun hau da nerabearen pentsamendua haurrarenetik bereizten duena. Aurreko aroko haurra eduki konkretuan “zentratzen” da; nerabeak, aldiz, bere pentsamendua “deszentra” dezake, edukia eta forma bereiziz. Edukitik askatuta aztertzen du forma nerabeak; horregatik deitzen du Piagetek eragiketa “formalen” pentsamendua aro honetako pentsamendua. Pentsamendua askatu egiten da objektuetatik; harremanak eta sailkapenak askatu egiten dira lotura konkretu eta intuitiboetatik. Pentsamendu formalaren garaian, erreala dena izan daitekeenaren menpe dago(Inhelder eta Piaget, 1955). Erreala dena gauzatze edo hezurmamitze posibleetako bat bezala hartzen da. "Izan litekeenaren" osotasunaren barnean, "den" zati moduan agertzen da. 4.3. Eragiketa konkretuen garaiko ikaslea mundu konkretu eta behagarriak mugatzen zuen. Eragiketa formalen aroko ikasleak, berriz, hipotesi eta ahalbide ezberdinak kontuan hartu eta sistematikoki aztertuko ditu. Ahalbide guztien konbinaketa lortzeko, faktoreak bereizi egiten ditu, eta aldiko faktore bat aldatzen du, besteak konstante mantenduz. Pentsamendu konkretuaren, itzulgarritasunaren bi formak (inbertsioa eta elkarrekikotasuna) eta identitate eta korrelazio eragiketak bereizirik daude; pentsamendu formalean osotasun egituratu batean integratzen dira identitatea, inbertsioa, elkarrekikotasuna eta korrelazioa. 4.4. Nia eta nortasuna elkarri kontrajarriak agertzen dira Piagetentzat. Nia egozentrismoari loturik dago eta norbere jardueraren erdigunean kokatua dago. Nortasuna, berriz, nia diziplina baten esanetara jartzetik sortzen da. Nortasun indartsua duenak berekoikeria utzi, ideal bat bereganatu eta kausa baten alde egiten du, bere borondate guztiarekin. 4.5. Bere buruaz gaindiko balio idealak eta sentimenduak “bizi programa” berezi batean integratzen ditu nerabeak. Haurtzaro amaieran sortzen da nortasuna: arauak eta balioak autonomoki antolatzen eta hierarkizatzen direnean, joerak erregulatzen direnean eta horrela borondatea sendotzen denean. Nortasuna eratzeko “bizi programa” bat beharrezkoa da, borondatearentzat diziplina iturri eta lankidetza tresna izango dena. Bizitza egitasmo horrek pentsamendu formalaren edo hipotetiko-deduktiboaren maila lortzea eskatzen du. 4.6. Niarengandik deszentratu, lankidetza programetan integratu eta egitasmo autonomoei erantzun behar die nortasunak. Nerabeak alde batetik eskuzabalak eta altruistak dira, baina bestaldetik, egozentristak eta megalomaniakoak. Nerabeen egozentrismoa beren bizitza programaren berezitasuna eta erreformarako gaitasuna gehiegi azpimarratzetik sortzen da. Nerabeak izan litekeenaren mundutik epaitzen du ingurune sozial erreala. Bere pentsamenduari muga gabeko boterea egozten dio, nahasi egiten baititu subjektiboa dena eta objektiboa dena.  4.7. Gizartera moldatuko bada, erreformatzaile izatetik gauzatzaile izatera iragan behar du nerabeak. Esperientziaren bidez uztartuko ditu pentsamendu formala eta gauzen errealitatea. Egoera konkretuan lan eginez gaindituko du ametsen mundua. 4.8. Pentsamendu formalaren egitura orokorraren ondoan, bereziagoak eta espezifikoagoak diren operazio eskema formalak(Inhelder-Piaget, 1955) kokatzen dira: problema multzo bati aplika dakizkiokeen eskemak dira. Pentsamendu Formalaren egitura orokorrak subjektuaren gaitasunari egiten bazion erreferentzia, estruktura espezifikoago hauek (eragiketa eskema formalak) subjektuaren jarduera konkretutik hurbilago daude. Bitarteko maila batean kokatuak daude. Egitura orokorren eboluziotik datoz, baina problema konkretuen soluziobiderako erabil daitezke. Subjektuaren gaitasunaren eta jarduera edo errendimenduaren arteko desfasearen arazoari irtenbide bat ematearren ikertu dira bitarteko eskema hauek: konbinazio eragiketak, proportzioak, bi erreferentzi sistemen koordinazioa, oreka mekanikoaren nozioa, probabilitatea, korrelazioa.  Hautematea, eraikuntza eta kausalitatea Garapenaren estadio bakoitza aurretiko estadioan lortutakoaren berrantolamenduaz hasten da Piagetentzat. Berrantolamendu horrek maila berri baten sorrera dakar: beheko mailan ateratako informazioa goiko mailan islatzen eta berrantolatzen du. Eduki berriak eduki zaharrekin elkartzen dira; egitura zaharrak egitura berri zabalagoen azpiegitura moduan antolatzen dira. Subjektuak ezagutza baten jabe egin behar duenean, gertaerak hautematearekin ez du nahikoa, eraiki egin behar du ezagutza. Objektu bat hautematean, berarengandik kanpora dagoen datu bat jasotzen du subjektuak. Baina, objektuetara hurbildu, haiek pertzepzio irudi orokor eta iraunkorretan hauteman eta objektibitatea gehitu behar badu, forma logiko-matematikoetan bildu behar ditu objektuak. Eta egituraketa matematiko hori subjektuak egiten du. Eraikuntza bidez lortzen diren ezagutzak etengabe aldatzen doaz, baina ezagutzen eraikuntza ezin da testuinguru historikotik bereizi. Historiaren etapa bakoitzean eraikitzen diren ezagutzek aurretiko etapetan eskuratutako ezagutzak berrantolatzen dituzte. Piagetek ezagutzen eraikuntzaren azterketa historiko-kritikoa eta psikogenetikoa egin du eta bion arteko paralelismoak azpimarratu ditu. Piageten kezka nagusietako bat honako hau da: zer eginkizun betetzen dute subjektuaren esperientziak eta operazioen eraikuntzak ezagutzen eskurapenean? Autoreak berak dakarren adibide batekin erantzungo diogu galderari. Kontserbazioaren printzipioa eskuratzeko dedukziotik abiatu behar da. Izan ere, dena batera aldatzen bada, eta aldagaitza den ezer ez badago, ez dago derrigorrezko inferentziarik. Horregatik, Lavoisier-ek (1982) erreakzio kimikoetako pisuen kontserbazioa postulatu zuenean, erreakzioetako pisu konkretuak neurtu aurretik postulatu zuen. Plastilina bola bat luzatu eta saltxitxa forma ematen zaionean, haurrak hasieran ukatu egiten du pisua eta bolumena kontserbatzen direnik, eta, hala ere, substantzia kontserbatu egiten dela pentsatzen du. Ez da hala hautematen duelako, eskaera logiko batengatik baizik. Baina, esperientziak ere eragina badu. Horrela, bereizgarri baten kontserbaziotik beste bereizgarri baten kontserbaziora esperientziari esker iragango da haurra. Aldez aurretik badaki zerbait kontserbatzen dela, baina esperientziak esango dio zer kontserbatzen den. Piagetentzat, ezagutzaren lehen tresnak ez dira hautematea eta hizkuntza, ekintza sentsomotorren eskemak baizik. Eskema horiek nagusitzen dira hasieratik, eta geroago kontzeptuetan berbalizatzen eta pentsamenduaren eragiketetan barneratzen dira. Ekintza eskemak egoera eta objektu berriei aplikatzen eta egokitzen zaizkie. Ekintzen koordinazioa da transformazioen iturburua, ekintza aukera berriak sorrarazten dituelako. Behaketak berak ere pertzepzio bidezko erregistratze hutsa baino zerbait gehiago eskatzen du. Ekintza eskemei lotua dago behaketa. Ekintza eskemen esparruan gertatzen da behaketa, objektuaren edukia eta subjektuaren forma eskatzen dituelako. Hori horrela bada erregistro pertzeptiboen mailan, areago da egia interpretazio maila ezberdinetan. Gertaera bat behagarria da interpretatua den unetik, testuinguru zabalago batean esanahi bat hartzen duen heinean. Gertaera behagarri bat erregistratzeko eskema bat nahikoa da. Baina, “gertaera” izateko, eskema sistema bat behar du. Gertaerak kontzeptuen koordinazioak dira. Objektua gogamenean eraikitzeko hura inplikatzen duten gertaerak koordinatu behar dira. Hau horrela da, haurra objektua iraunkorra dela ikusten hasten den unetik, hots, aro sentsomotorretik, haurra pantaila baten atzean gordetako objektuaren bila hasten den unetik. Piagetek historia sartzen du analisi epistemologikoan: gertaerak eraikuntza arrazionalak direla pentsatzen du. Kausalitatea ez dator Piagetentzat hautemandakoaren orokortzetik, pentsamenduaren eragiketetatik baizik (1930, 1950). Aldakuntza fisikoa eta aldakuntza hori itzulgarri bihurtzen duen transformazio operatiboa integratu behar dira, erreala dena posible denaren menpe jarriz, hau da, erreala dena alternatiba posibleen kasu partikular baten moduan ulertuz. Kasu anitzetara orokortzearen ideiatik kasu guztietarako balio izatearen edo ezinbestekotasunaren ideiara iragan behar da. Legea eta kausa ez dira gauza bera. Sekuentzien orokortasuna eta ezinbestekotasuna ez dira gauza bera. Ezberdinak dira legezko inferentziak eta kausazko dedukzioak. Gertaera orokor bat lege bat da. Eta legeak behagarriak diren gertaeren artean gertatzen dira. Lege fisikoa gertaeraren mailakoa da, bere orokortasuna induktiboa da eta ezinbestekotasunik ez du. Behagarria dena desplazamendua edo egoera aldaketa da eta erlazio anitzetan egituratua dago. Baina, gertaera fisikoa ulergarria izan dadin, eragiketa logiko-matematikoetan integratu behar da. Eragiketa horiek dira eduki fisikoei formak ezartzen dizkietenak. Forma operatorioek gertaerak orokortu eta legeak egituratzen dituzte. Legeak ezarrita daudenean, inferentzia berrien bidez sistema deduktibo batean koordina litezke; lege partikularrak lege orokorragoetan txertatzen dira. Kausalitatea, berriz, ez da behagarria, deduzitu bakarrik egiten da. Gertaerak egitura osoetan koordinatzen direnean hasten da kausalitatea. Egitura horien konposizio legeek transformazio operazionalen menpe jartzen dituzte objektuen harremanak. Harreman kausalak gertaera edo legeen mugetatik harago doaz, beste gertaeren ezinbesteko ondorio edo transformazio berrien iturburu direlako. Interpretazio kausalak sekuentzien ezinbestekotasuna erakusten du. Posible dena eta erreala dena bereizteko abstrakzio eta orokortze kontzeptuak erabiliko ditu Piagetek. Abstrakzioak marko epistemiko baten kontzeptualizazio motak dira. Orokortzeak erregulartasunak ezartzen ditu erreala denaren munduan. Bereizgarrien orokortzeak izaera hedakorra du, baina ez da orokortze esplikatzailea. Bai psikogenesian, bai zientzien historian, “abstrakzio enpirikoa” eta “abstrakzio erreflexiboa” agertzen dira. Matematikan abstrakzio erreflexiboa agertzen da. Fisikan, bi abstrakzio motak agertzen dira. Abstrakzio enpirikoak kanpoko objektuen bereizgarri batzuk egiaztatu eta analizatzen ditu; objektuen ezaugarri komunak atera eta kontzeptuetan generalizatzen ditu. Abstrakzio erreflexiboa subjektuaren ekintza eta eragiketei buruzkoa da, ekintzaren koordinazioen kontzientzia hartzen du, eta izan litekeenaren agerpen modura ulertzen du erreala dena. Abstrakzio erreflexiboak posible dena biltzen du eta ezinbestekotasun izaera ematen die hautemanari eta legeei. Ezinbestekotasun logikoaren eta bigarren mailako eragiketen (eragiketen eragiketen) iturburuan dago abstrakzio erreflexiboa.  Mugimenduaren teoria aristoteliarretikimpetusaren mekanikara Piagetek paralelismo nabarmenak aurkitu ditu haur edo nerabearen pentsamendu prezientifikoaren eta zientziaren historiaren artean. Konbergentzia guneak aurkitu ditu emaitza psikogenetikoen eta zientzien historiako emaitzen artean, nozio zinetikoei dagokienez. Baina, bereizi egiten ditu geometrian gertatutako eboluzioa eta mekanikan gertatutakoa. Geometrian indarrean egon ziren XIX. mendera arte Euklides, Arkimedes edo Apolonioren teoriak, eta mende horretan ikusmolde zabalago batean bildu ziren teoria horiek. Mekanikaren kasuan, berriz, Aristoteleren teoriak hankaz gora bota zituzten XVII. mendean. Mekanika, zientzia moduan, XVII. mendean hasi zen. Beraz, aro prezientifiko luze batetik iragan zen. Matematikan ez da horrelakorik gertatu. Oso atzera joan beharko genuke denboran Matematikan horrelakorik aurkitzeko. Beraz, Piagetek mekanikaren arloan bilatu zituen zientziaren historiaren eta psikogenesiaren arteko paralelismoak. Aristotelesek sistema logiko sendo batean integratu zituen kontzeptuak, eta sistema horri garrantzi gehiago eman zion behaketari baino. Aristotelesentzat lurra da unibertsoaren zentroa, esferikoa eta mugiezina. Lurraren grabitate zentroa ez dago lurraren erdian, unibertsoaren erdian baizik. Lurrak goi eta behe absolutuak ditu, lurraren zentroa unibertsoaren zentroarekin nahasten delako. Gure antipodetan dagoen gizaki batek zerbait erortzen utziko balu, ez litzateke lurraren zentrorantz eroriko, unibertsoaren zentrorantz baizik. Espazioko izakien artean hierarkia bat dago, haien perfekzio mailaren arabera taxutua. Mundu zerutarreko gorputzek ez dute pisurik, eta abiadura iraunkorreko mugimendu zirkularrean mugitzen dira. Ilargipeko munduko gorputzak bitan banatzen dira: gorantz eta beherantz doazenak. Bi mugimendu mota bereizi zituen Aristotelesek: mugimendu naturalak eta mugimendu behartuak. Mugimendu zirkularrak eta lerrozuzenak bakarrik dira naturalak. Munduan lau elementu sinple daude: lurra, ura, airea eta sua. Gorputz sinple bakoitzak mugimendu natural bat du, berari dagokion tokitik kanpora dagoenean, eta mugimendu horrek bere tokira eramaten du. Mugimendu hori erdirantz (beherantz) doa lurraren eta uraren kasuan, eta kanporantz (gorantz) airearen eta suaren kasuan. Joera natural horiengatik dira astunak lurra eta ura, eta arinak, airea eta sua. Gorputz bat elementuen nahasturaz osatua baldin badago, osagai nagusiaren mugimendua nagusituko da harengan. Gorputz batek ezin du mugimendu sinple bat baino gehiago eduki aldi berean. Horrela, horizontalki jaurtitako gorputza lehenik horizontalki mugituko da (mugimendu bortxatua), gelditu bitartean; gero, mugimendu naturala agertuko da, eta gorputza erortzen hasiko da. Aristotelesen teoriaren arabera, mugimendu batek higiarazle bat eskatzen du. Baina, mugimendu naturalak eta behartuak dauden era berean, bi higiarazle mota ere badaude. Mugimendu naturalen higiarazlea barnekoa da. Mugimendu behartuen higiarazlea, berriz, kanpokoa da, eta bere joera naturalaren kontra mugitzen du gorputza. Aristotelesen zinematikan ikusten dugun eredu bera ikus dezakegu haur txikiengan ere: jaurtigailuak lehenik mugimendu horizontala egiten du, eta ondoren bertikalki erortzen da. Aristotelesentzat absurdoa da inertziaren ideia, bere iritziz, indarra gelditzean mugimendua ere gelditu egiten delako. Mugimenduan jarraitzen duen gorputzarentzat beste higiarazle bat aurkitu behar da. Mugimendua ezinezkoa da hutsean, mugimendu naturalik ez dagoelako diferentziarik gabe, eta hutsunean diferentziarik ez dagoelako. Mugimendu behartuetan, bota dituen eskutik kanpora mugitzen dira jaurtitako objektuak, aireak bultzatuta. Hutsartean hori ez da posible. Aristotelesen fisika ez da mugimendu mota partikularretatik abiatzen, izaera metafisikoko printzipio orokorretatik baizik. Printzipio metafisikoetan oinarritutako arrazoibide zehatzaz inferitu nahi du nola erortzen diren gorputzak. Modu horretan, ondorio okerretara heltzen da, eta ondorio horiek baztertzera eramango lukeen behaketa enpirikorik ez du egiten. Gauzak horrela dira, beren naturan dagoelako horrelakoak izatea, eta ezinbestez izan behar dutelako horrelakoak. Piagetentzat (1982), Aristotelesen arrazoibidea etapa psikogenetiko jakin bati dagokio: sasi-ezinbestekotasuna nagusi den etapari. Pentsamenduaren maila garatuan, sistema batean gerta daitezkeen transformazio posibleen aktualizazioa da transformazio erreala, eta sistema horretan ezinbestekotasun logikoa agertzen dute konposizioek. Baina, hain garatua ez den pentsamendu batean, forma eta mugimendu behagarri bat forma posible bakar eta ezinbesteko moduan agertzen da. Sasi-ezinbestekotasun hori, orokorra dena eta ezinbestekoa dena ez bereiztetik, edo egitatezkoa (faktikoa) eta normatiboa dena ez bereiztetik sortzen da. Orokorra dena eta ezinbestekoa dena, egitatezkoa dena eta normatiboa dena nahastu egiten dira. Aristotelesen hutsegiteak ez datoz behatzen ez jakitetik edo behaketa baztertzetik, baizik esperientziaren irakurketan aurresuposatu epistemologiko okerrak erabiltzetik. Sasi- ezinbestekotasunak deformatu egiten ditu gertaerak Philoponus-ek Aristotelesen teoria gezurtatu zuen V. mendean, baina gezurtatze hori ez zuten kontuan hartu zientzialariek, harik eta Buridan-ek Erdi Aroan bereganatu zuen arte. Teoria aristoteliarraren kontrako arrazoiak ematen ziren, esperientzian oinarrituta. Adibidez, arraunak mugitzeari utzi eta gero, korrontearen kontra ibaian mugitzen den ontzia ez du atzetik doan aireak mugitzen, aireak aurretik jotzen duelako. Buridan-entzat, higiarazleak indar mugitzaile bat (“virtus motiva”) txertatzen du objektu mugikorrean, eta indar edoimpetushorrek eragiten du gorputza mugitzen duen indarraren norabidean. Zenbat eta azkarrago mugitu gorputza, orduan eta handiagoa daimpetusa; zenbat eta materia gehiago mugitu gorputzak, orduan eta handiagoa daimpetusa. Buridan- enimpetusaren teoriaren arabera, horizontalki jaurtitako objektuanimpetusa da nagusi hasieran,impetusak grabitateari irabazi egiten dio eta mugimendua horizontala da.Impetusa agortzen hasten denean, pisuak irabazten dioimpetusari eta mugimendua beherantz kurbatzen da.Impetusa erabat agortzean, beherantz erortzen da gorputza, grabitateak eraginda. Piagetek ahalegin handia egin zuen fisikaren garapeneko etapen eta psikogenesiko etapen arteko egokitzapena ezartzen (Piaget eta García, 1982). Esate baterako, Buridan-en kontzeptuen eta 7-8 urteko haurren ideien artean analogia harrigarria aurkitu zuen. Analogia hori ez zuen nozioen edukietan aurkitu, haien eraikuntzarako tresnetan eta mekanismo komunetan baizik. Aro historiko batetik hurrengora eta aro psikogenetiko batetik hurrengora pasatzeko mekanismoak analogoak dira. Etapa historiko edo psikogenetiko bat gainditzean, gainditua izan dena gainditzailean integratzen da. Objektuen analisitik objektuen arteko harremanak aztertzera eta harreman horietatik egiturak aztertzera pasatzen da. Objektuen barnekoa aztertzetik objektuen artekoa aztertzera eta objektuen artekoa aztertzetik objektuetatik harantzago dagoena aztertzera darama ezagutzaren izaera konstruktibista eta dialektikoak. XIII. mendeko zientzialariek ez zuten burutu Aristotelesena baino fisika landuagorik. Izan ere, zientzia esperimental bat sortzeko ez da nahikoa metodologia bat, honen aplikazioa zientzialariak planteatzen edo irudikatzen dituen problemei eta haren eredu esplikatzaileei loturik dagoelako. Zientzialariaren eredu esplikatzaileak konposizio sistema posibleetan kokatzen ditu errealitateko gertaerak; konposizio sistema horiek arautzen dituena ezinbestekotasuna da. XVII. mendean bereizi egin ziren zientzia aristoteliarra eta Galileo, Descartes eta Newtonen zientzia modernoa. Galileo eta bere jarraitzaileak behaketan eta esperimentazioan oinarritzen ziren. Poliki-poliki, gorputzen bereizgarriei buruzko eztabaida gorputzen harremanei buruzko eztabaida bihurtu zen. Aristoteles eta haren jarraitzaileak gorputzen izaeraz eta izaera aldaketaz arduratzen ziren bitartean, funtzioaren kontzeptuaz eta aldagaien arteko harreman funtzionalaz hitz egiten hasi ziren zientzialari berriak. Aurrerantzean, aldagaien harreman funtzionala izango zen mugimenduaren ibilbidea definituko zuena. Galileo eta Descartesen iritziz, mugimendu lerrozuzen uniformea berez kontserbatzen da, indarraren esku hartzerik gabe. Aristotelesen sisteman behatzaileak posizio absolutua dauka espazioan, espazioan geldi dago, espazioarekiko mugimendurik egin gabe, eta behatzen dituen mugimenduek abiapuntu eta helmuga posizio absolutuak dituzte. Galileoren arabera, subjektuak posizio erlatiboa du objektuekiko, hau da, subjektuaren mugimendua objektuek osatzen duten erreferentzia sistemaren arabera gertatzen da. Behatzailearen ekintzak gertaera osoaren zati dira, behatzailea bera ere mugimenduan dago. Erlatibitatea subjektuaren deszentratzearen agerpena da, eta deszentratzea gertatzeko operazioak elkarrekin koordinatu behar ditu subjektuak. Mugimenduaren erlatibitatearen nozioak eta nozio hori ulertzeko beharrezkoa den konposizio operatorioak elementu aldagaitz eta iraunkor bat eratzen dute: mugimendu lerrozuzen eta uniformearen kontserbazio printzipioa. Horrela, transformazio erlatiboen barnean ezinbestekotasun nozioaren koherentzia eta iraunkortasuna indartzen da. Galileok erortzen ari diren gorputzen azelerazio iraunkorra aurkitzen duenean, mugimenduen erlatibotasunaren barruan azelerazio absolutuaren ideia aurkitzen du. Piageten iritziz, teoria zientifiko orok, Aristotelesengandik Einsteinengana, absolutu bat aurkitu nahi du erreferentzia sistema erlatiboetan zehar. Baina, absolutu hori antzaldatu egiten da teoria batetik bestera. Absolutu zahar batzuk erlatibo bihurtzen dira eta erlatibo batzuk absolutu bihurtzen dira. Mekanika erlatibistaren kasuan, espazioaren eta denboraren estimazioak erlatiboak dira. Neurgailuak ez dira neurgaietatik kanpora gelditzen. Neurtua eta neurtzailea elkarren dependentzian mugitzen dira. Subjektuaren eta objektuaren arteko kontaktu iraunkorra errealaren geometrizazio bihurtzen da. Espazio fisikoa ez da edukitzaile soila, edukiarekin batzen delako. Erlatibitatearen mekanikan argiaren isotropia eta inertzia mugimendua egon arren, grabitazioaren geometrizazio bat gertatzen da eta espazioaren kurbaturak dira traiektoriak determinatzen dituztenak. Materia espazioan xurgaturik gelditzen da, fisika objektuaren geometriarekin fusionatzen da. Ez dago edukitzaile eta edukirik, espazio-denboren dimentsioak elkartzen dituen lau dimentsioko osotasun bat baizik.  Denbora, abiadura eta indarra Aristotelesen abiaduraren ideia modu operatorioan eta kuantifikatuan landu gabe dago. Abiadura indar baten zuzeneko adierazpena da. Indarra abiadura guztien zergati da, eta ez bakarrik azelerazioarena. Operazio konkretuen garaiko haurraren indarraren nozioak baditu analogiak Aristotelesen fisikarekin. Inertziaren ideia ulertezina da, mugimendu guztiek indar bat eskatzen dutelako. Aristotelesen arabera, mugimendu batek bi zergati ditu. Barne higiarazlea: mugitzen ari den ibaiko urak bere bultzada du. Kanpo higiarazlea: aireak edo urak kanpotik eragiten du. Operazio konkretuen garaiko haurrak (9-10 urte) Aristotelesen bi azalpenak ematen ditu pilota baten traiektoria azaltzeko. Operazio formalen garaian indarraren nozioak eboluzionatu egiten du, subjektua gai delako abiadurak konposatzeko eta mugimenduaren erlatibitatea atzemateko. Ingurunearen erreakzioa ezabatu egiten da eta jaurtigaiaren mugimendua emandako bultzadaren kontserbazioak azaltzen du,impetusaren teoriarekin analogian. Denbora, mugimendu eta abiaduraren nozioekin gertatzen den moduan, indarraren ideia ere harremanen deszentrazio progresibo batetik ateratzen da; hasierako egozentrismotik geroagoko harreman operatorioetara eboluzionatzen du. Subjektua harremanen erdigune da eta erdigune horretan oinarritzen den heinean, errealitatea deformatu egiten du modu subjektiboan. Subjektua deszentratzen den heinean, besteekin koordinatzen den heinean, harremanen harremanak eratzen ditu, eta eragiketak objektura egokitzen dira. Nozioen iturburua ekintzan badago, harreman estua egongo da pentsamenduaren garapenaren eta teknikaren garapenaren artean. Egitura logiko-matematikoak ekintzen koordinazioei lotuak daude, eta ez ekintza espezializatuei lotuak. Beraz, tekniketatik independenteagoak dira, nozio fisiko-kimikoak baino. Mugimendua eta abiadura denboraren nozioari loturik ikusten ditu Piagetek. Horregatik tratatu zituen hiru nozioak elkarrekin harremanean (Piaget, 1946). Denbora, mugimendua eta abiaduraren nozioak eraikitako nozioak dira, eta eza prioriemanak. Denbora eta espazioa sarritan elkartu izan dira epistemologikoki. Kantek sentikortasunaren formaa priorimoduan elkartu izan ditu. Baina, bi nozio hauen arteko harremana konplexua da, espazio matematikoa eta espazio fisikoa bereizi egiten direlako. Espazio fisikoa denborari lotua dago, bata eta bestea abiadurari lotuak daudelako. Espazio matematikoa, berriz, denboratik independentea da. Espazioaren kasuan, ekintzen koordinazioa nahikoa da egituren eraikuntzarako, objektuen bereizgarriak kontuan hartu gabe. Denboraren kasuan, ekintzen koordinaziotik egindako abstrakzioa ez da nahikoa egiturak eraikitzeko; egitura hauek objektuen zenbait ezaugarri hartu behar dituzte. Ekintzen koordinazio orokorretatik logika, zenbakia eta espazioa eratortzen dira. Denbora, abiadura eta indarraren nozioak ekintza partikularraren esperientzia subjektiboetatik eratortzen dira: barne iraupen bat badago, abiaduraren esperientzia kinestesikoa ere bai, eta norbere giharreriaren indar sentimendua ere bai. Denborazko jarraipena gerta dadin, ekintzaren elementu abstraktuak objektuen elementu abstraktuekin harremanean jarri behar dira: abiadura, masa eta indarraren nozioek esku hartu behar dute. Paradoxa baten aurrean aurkitzen gara, beraz, denbora objektuarekin lotzen denean, eta espazioa subjektuarekin lotzen denean. Ekintzaren analisian oinarritutako epistemologiaren arabera, denbora, abiadura eta indarra subjektuaren jardueratik eratortzen dira zuzenki. Ezagutza fisikoa kanpoko esperientziatik datorrela pentsatzen dutenen aurrez aurre, Piagetek zera esaten du (1950): laborategiko esperientzia baten irakurketa urrun dagoela zuzeneko datu baten konstatazio soiletik. Desplazamenduaren, abiaduraren eta iraupenaren nozioek aurretiko koordinazio eta interpretazioak eskatzen dituzte. Nozioen psikogenesiaren analisi sistematikoak erakusten duenez, ezagutza ez da aurrez prestaturik dauden harremanen konstatazioa, baizik objektua norbere jarduerara asimilatzea eta asimilazio horren arabera harremanak eraikitzea. Ezagutza fisikoa asimilaziotik baldin badator, norbaitek pentsa dezake nozio fisiko elementalak barne esperientziatik datozela. Baina, Piageten iritziz, analisi genetikoek baztertu egiten dute barne esperientziaren enpirismoa, kanpo esperientziarena bezalaxe, eta bereizi egiten dituzte kontzientzia egozentrikoan oinarritzen den subjektibitatea eta norbere ekintzatik deszentratu eta objektura egokitzen den subjektuaren koordinazio operatorioa. Kontzeptuen genesiaren analisiak erakusten duenez: a) Subjektuak objektuen gain egindako ekintzatik edo jardueratik sortzen dira nozio fisikoak eta gertaerak jarduera horretara asimilatzen dituzte. Asimilazio hori deformatzailea da, ekintzak ez daudelako beren artean ongi koordinatuta, eta subjektuak haien kontzientzia desegokia duelako. Horregatik gertatzen da hasierako nozioen egozentrismoa. b) Ekintzak elkarrekin koordinatzen diren heinean, subjektuaren jarduera indartzen da eta asimilazioa objektuei egokitua da, ez deformatzailea. Subjektuaren jarduera handitu ahala, nozioaren objektibitatea hazi egiten da. Objektuaren gain jarduera eraginkorra egiten duen haurra deszentratu egiten da. Beraz, Piagetentzat, ezagutza fisikoa ez dator kanpoko edo barneko esperientziatik, baizik ekintzen koordinaziotik sortutako egitura logiko- matematikoetatik eta haietara asimilatutako gertaera esperimentaletatik. Ikuspegi neopositibistari kontrajartzen zaio Piaget, berehalako gertaerarik ez dagoela esaten duenean: gertaerarik ez dago, gertaera horiek koordinatzen dituzten loturen aurretik. Bai maila sentsomotorrean, bai ondorengo mailetan, gertaeren koordinazioak beti darama osagai logiko-matematikoren bat. A priorietan oinarritutako interpretazioa egiten dutenen arabera, baditugu gure espirituan aurrez inskribaturiko koadro edo markoak, eta marko horietan gertaera esperimentalak kokatuko lirateke gerora. Piageten ikerketa genetikoen arabera, nozioak eratzerakoan, koadroen eta beren edukiaren antolamendua korrelazioan eraikitzen dira, eta koadroaren izaera edukiaren antolamenduan oinarritzen da. Horrela, ekintzaren koordinazio orokorrak ez dira egituratzen, ekintza espezializatuetan edo fisikoetan ez bada. Analisi genetikoen arabera, hasierako ezagutza fisikoak ekintza isolatuetatik sortzen dira, objektua bere kanpoko itxuraren arabera hautematen da, eta subjektuak modu egozentrikoan hautematen du objektua, unean uneko jardueraren arabera. Ezagutza fisikoa aurreratu ahala, ekintzak beren artean koordinatzen dira eta multzoko sistemaren transformazio moduan ulertzen dira. Ekintza horien konposizioak izaera itzulgarria lortzen duenean eskuratzen da ekintzen arteko koordinazioaren oreka, eta horrek ematen die operazio maila. Konposizio horri esker subjektua askatu egiten da bere ikuspegi egozentrikotik, bere ekintza bakoitza sistema baten barnean kokatzen duelako. Ekintza koordinatuak gainditu egiten du objektuaren gain egiten den ekintza, eragiketen eskema formalizatuetan barneratzen edo islatzen duenean. Denborari buruzko intuizioaren genesiari dagokionez, Poincaré-ren ideia dakar Piagetek (1950): guk ez dugu aldiberekotasunaren intuiziorik. Nozio hori lortzeko beste kontzeptu fisiko batzuk behar dira. Denboraren eta espazioaren arteko harremanei dagokienez, abiaduraren nozioa denboraren aurretikoa ala ondorengoa den aztertu behar da. Ekintza mugimenduen koordinazioaren emaitza da, eta mugimendu horiek jarraipen eta erritmo bat dute; ekintzetan loturik ikusten ditugu denbora, abiadura eta koordinazio espaziala. Abiaduraren intuizioa denboraren intuizioaren aurretikoa da (zinematika erlatibista) ala iraupenaren intuizioa da abiaduraren intuizioaren aurretikoa (zinematika klasikoa)? Denbora abiaduraren menpe jartzea ados dator psikogenesiarekin. Espazioaren eta denboraren nozioak bereizi gabe daude psikogenesiaren hasieran. Denboraren nozioa abiaduraren nozioaren bereizkuntza bidez lortzen da. Maila sentsomotorrean denborazko ordena bereizi gabe dago oraindik espazioko jarraipenaren ordenatik. Denboran zehar gertatzen diren gertaeren jarraipena eta haien arteko tarteak nahastu egiten dira espazioan zeharkatzen diren puntuekin eta puntu horien arteko distantziekin. Mugimendu batek A, B, C, D puntuetatik pasatu behar badu, haurrak esango du C puntutik geroago pasatu dela B puntutik baino, eta denbora gehiago behar izan dela AC distantzia egiteko, AB distantzia egiteko baino, eta horretan zuzen dago. Mugimendu berari lotutako bi gertaeren jarraipen ordenari edo haiek bereizten dituzten interbaloen iraupenari dagokionez zailtasunik ez du agertzen haurrak, denbora ordena eta espazioko jarraipen ordena bat datozelako, eta korritutako espazioaren luzeran neurtzen delako iraupena. Baina, norabide bereko bi mugimendu paralelo ditugunean, abiapuntu berarekin, abiatzeko unearen eta heltzeko unearen aldiberekotasunarekin, baina abiadura ezberdinarekin, egoera aldatu egiten da. Kasu horretan, abiapuntu eta helmugaren arteko iraupen berdintasuna eta heltzeko unearen aldiberekotasuna ukatzen dira. Denboraren eta espazioaren nozioek bereizi gabe jarraitzen dute. Subjektua abiadura ezberdineko bi mugimenduetako bakoitzaren denboraren ikuspegian jartzen da eta ez ditu abiadura horiek denbora komun bakar baten bidez lotzen. Mugimendu bakoitzak bere denbora lokala edo berezia balu bezala jokatzen du haurrak. Haurraren denbora mugimenduaren barneko denbora da, eta espazioan egiten dituen posizio aldaketei loturik dago. “Denbora berean” espresioak zentzurik ez du beretzat, mugimendu ezberdinentzat denbora komunik edo homogeneorik ez dagoelako. Denborazko ordenarik ez da egongo, ordena edo segida espazialari loturik jarraitzen duen bitartean. Pentsamendu intuitiboaren garaian ere bereizi gabe jarraitzen dute harreman tenporalek eta espazialek. Sei urte inguruko haurrak onartzen du A eta B gorputz mugikorrak denbora berean irten eta heltzen direla, baina, bere iritziz, bietako batek “denbora gehiago egin du ibilian,” “urrunago joan delako.” Denbora espaziotik bereizten hasia dago, haurrek onartzen dutelako abiadura ezberdineko gorputz mugikorrak une berean heldu direla helduera puntu ezberdinetara. Baina, denborazko koordinazio hau helmugari bakarrik dagokio, eta ez da orokortzen ibilbidearen une eta puntu guztietara. Irteerak eta helduerak aldi berean gertatzen direla onartzen dute haurrek, interbaloak eta tarteko iraupena berdindu gabe. Abiadura ere ez dute haurrek denboraren eta korritutako espazioaren erlazio moduan ulertzen, mugitzen diren gorputzen ordena espazial moduan eta objektu batek bestea gainditzearen intuizio moduan baizik. Haurrek ez dute ikusten iraupena abiadurarekiko alderantziz proportzionala denik, gorputz mugikor bat azkarrago badoa, denbora gehiago hartuko duela pentsatzen baitute. Eskolatik etxera badoa, azkar joanda poliki joanda baino denbora gehiago hartuko duela pentsatzen du. “Denbora gehiago” esatean, espazio gehiago korritu duela edo lan gehiago egin duela esan nahi du. Beraz, egindako lana izango da denbora fisikoaren eta iraupen psikologikoaren irizpidea. Denboraren nozioa egozentrikoa da, norbere jarduerari lotua dagoelako. Denboraren nozioa mugimenduen antolamendutik dator, eta koordinazio espazialen arabera eraikitzen da. Baina, espaziotik bereizi egiten da abiadura agertzen denean, hau da, subjektuaren jarduera espezializatua eta objektuaren erresistentzia erlazionatzen direnean. Denboraren intuizio elementaletik denbora homogeneoaren noziora pasatzeko, abiaduren koordinazioa burutu beharko du. Haurrak desplazamendua eta abiadura bereizten ditu mugimenduaren barnean; abiadurak bereizten ditu desplazamendu berdinak. Abiaduren koordinazioak bereizten du denbora ordena jarraitasun espazialeko ordenatik eta korritutako bideen iraupenetik. Denbora mekanikoaren arabera, traiektoria baten jarraipena elkarren ondoan jarritako uneek osatzen dute, baina ez dago denboraren zentzurik. Denbora psikologikoaren arabera, berriz, oroimenari esker, zentzu bakarra hartzen du denborak. Aro preoperazionaleko intuizioaren arabera, iraupen psikologikoak ilusio batzuk eragiten ditu: lan aspergarrian ematen den orduak batek luzeagoa dirudi lan azkarreko orduak baino, introspekzioaren mailan denbora eta abiadura alderantziz proportzionalak direlako. Oroimenaren arloan, ordea, denbora luzeagotzat jotzen da lan asko egiten denean. Adinaren nozioari dagokionez, adina tamaina fisikoari loturik dago. Gauza handiak zaharragoak dira. Handitzeari uzten dionak zahartzeari ere utzi egiten dio. Adinak ez dauka erlaziorik jaiotza datarekin. Nahiz eta pertsona bat lehenago jaioa izan, txikiagoa baldin bada, gazteagoa izango da. Ikuspegi genetikotik, abiadura ezberdineko mugimenduen koordinazioa da denbora. Baina, haurrak mugimenduak lortutako azken puntuari begira ebaluatzen ditu mugimendua eta abiadura, bide luzeagoa edo laburragoa egin duen eta denboraren eta distantziaren arteko harremanari begiratu gabe. Haurra ez da gai bi mugimendu denborazko marko komun batean koordinatzeko. Abiaduraren intuizioa ordenaren nozioan eta gainditzearen intuizioan oinarritzen da: bi gorputz mugikorretatik azkarrena bestea gainditzen duena da. Aldi berean gertatzen diren mugimenduak zirkulu kontzentrikoetan gertatzen direnean, abiadurak berdinak direla esango du haurrak, nahiz eta zirkulu handikoa azkarragoa izan. Haurrak mugimenduaz eta abiaduraz dituen nozioak gutxi garatuak dira eta balio handirik ez dute operazio mailako denboraren nozioa eraikitzeko. Garbi dagoena da, mugimenduaren, abiaduraren eta denboraren nozioak garai bertsuan garatzen direla. Egin dezagun kontu, abiadura uniformean mugitzen diren objektuak bere ondotik pasatzean kontatu behar dituela behatzaile batek, denbora tarte batean, geldi dagoenean edo objektuen zentzu berean mugitzen denean. Erantzun zuzena emateko, abiadura erlatiboak konposatu beharko ditu. Zortzi urte ingurura arte, bere ondotik pasatzen diren objektu mugikorren kopurua antzekoa dela esango du behatzaileak, bera mugitu ala ez mugitu. 11 urte inguruan deduzituko du erantzun zuzena, errealitatean esperimentatu gabe. Operazio formalen garaian heltzen da, beraz, haurra abiadura erlatiboak konposatzera. Ohol bat Atik Bra mugitzen da abiadura batean. Oholaren gainean barraskiloa mugitzen da abiadura berean. 11-12 urteko haurrak esango du barraskiloak 2 AB korritzen dituela, oholaren zentzu berean mugitzen bada; eta toki berean mantentzen dela, oholaren kontrako zentzuan badoa. Mugimenduaren erlatibitatea aurkitzen du subjektuak. Michelson eta Morley-ren neurketez gero, argiaren abiadura iraunkorra eta behatzaileen mugimenduetatik independentea dela pentsatzen da. Iraupena, berriz, dilatatu egiten da behatzailearen sistemak daraman abiaduraren arabera. Abiadura maximo bat baldin badago, iraunkorra dena, edozein dela hura neurtzeko erabiltzen den ikuspegia, distantziarako aldiberekotasuna behatzailearen sistemaren abiadurarekiko erlatiboa izango da. Aldiberekotasunaren nozioa mugimenduen eta abiaduren funtzioan eraikitzen da, beraz.  Zientzia eta psikogenesia Asimilazio prozesuan bere ezagutza egituretara egokitzen ditu subjektuak errealitateko elementuak. Alde batetik, egiturak eraiki eta transformatzen ditu. Beste aldetik, subjektuak objektuetan ere zentratu behar du. Hala ere, ez dago objektuaren hautemate edo esperientzia pururik. Esperientzia irakurtzeko ezagutza tresnak aplikatu behar dira. Objektuaren eta ezagutza tresnen arteko bitartekotza ekintzaren bidez egiten da. Baina ekintza ez dute barne-bulkadek bakarrik determinatzen; esanahi bereziak ematen dizkieten testuinguru sozialetan gertatzen da ekintza. XVII. mendeko iraultza zientifikoa ez zen zehaztasun metodologikoan edo behaketa tresnen aurrerapenean oinarritu, zientzian aztertu behar ziren problemen formulazio berrian baizik. Arazo klasikoei erantzun berriak ematen baino gehiago galdera berriak aurkitzen saiatu ziren, eta marko epistemikoaren aldaketa moduan ulertu zuten iraultza zientifikoa. Piagetenmarko epistemikoa(1982) Thomas Kuhn-enparadigmarenkidekoa litzateke. Garai bakoitzak bere paradigma du Kuhn-entzat (1962). Paradigmak zehazten ditu ikerketan jarraitu beharreko ideal, eredu eta irizpideak. Baina, ezagutza zientifikoaren aurrerapena ez da modu arrazional soilean, barnetik sortzen diren arazoei aurre eginez bakarrik egiten, inguruko gizarteak ematen dituen bultzaden arabera ere bai baizik. Energia nuklearraren ikerketan hainbeste ahalegin egin izana ez da epistemologia soiletik azaltzen, aplikazio praktikoaren interesengatik ere bai baizik. Kontzeptu edo ideia batzuei izaera “zientifikoa” emango zaie, komunitate zientifikoaren adostasuna lortzen bada. Nola eragiten dute talde sozial baten ikusmoldeek pertsona baten garapen kognitiboan? Ezagutza-tresna multzo batekin aurre egiten dio subjektuak esperientziari. Tresna horiei esker interpretatzen ditu datuak subjektuak. Nerabezarora ezkero, tresna horiez gain mundu-ikuskera bat ere badu gaztetxoak, esperientzia asimilatzea errazten dion mundu-ikuskera. Talde sozialak ez ditu mundu-ikuskera, marko epistemikoa edo paradigma inposatzen. Talde horretako kideek onartu egiten dute paradigma, hizkuntza bezala. Mundu-ikuskerak maila ezberdinetan eragiten du. Zentzu honetan, Piagetek (1982) Aristotelesen eta txinatarren mundu-ikuskerak eta haien eragina alderatzen ditu. Aristotelesek ez zuen inertziaren printzipiorik formulatu, absurdotzat zeukalako indar batek sortzen ez duen mugimendu iraunkorraren ideia. Aristotelesek pentsatzen zuen mundua egonkorra dela, eta beraiei dagokien lekuan dauden izadiko objektuen egoera naturala egoera estatikoa dela. Objektuaren gain egindako bortxaz sortzen dela mugimendua, hau da, mugimendua indar batek sortzen duela pentsatzen zuen. Indarra desagertzean, objektua gelditu egiten da; inertziaren printzipioa ulertezina gertatzen zitzaion. Baina Aristotelesentzat absurdoa zena zalantzagabea zen txinatarrentzat. K. a. V. mendean txinatarrek pentsatzen zuten “mugimendu bat gelditzeko kontrako indar bat behar dela.” Kontrako indarrik ezean, mugimendua ez litzatekeela inoiz geldituko pentsatzen zuten. Txinatarrentzat etengabeko aldaketan dago mundua. Etengabeko jarioa da unibertsoko gauzen egoera naturala. Azalpena behar duena ez da mugimendua, mugimendu aldaketa edo egoera estatikoa baizik. Mugimendua aldatzeko edo gerarazteko esku-hartzen du indarrak. Objektu bati indarrik egiten ez bazaio, mugitzen jarraituko du. Bi mundu-ikuskera ezberdin horiek azalpen fisiko ezberdinetara eramaten dute. Bi azalpen sistemen arteko aldea ez da metodologikoa; marko epistemiko ezberdina edukitzetik dator aldea. Batzuentzat absurdoa dena besteentzat agerikoa da, marko epistemiko ezberdinetik ari direlako. Hain zuzen ere, XVII. mendeko iraultza zientifikoa marko edo paradigma epistemikoaren aldaketari zor zaio. Piagetentzat aro historiko eta gizarte bakoitzean marko epistemiko bat da nagusi. Paradigma sozialak eta paradigma epistemikoak osatzen dute marko epistemikoa. Marko epistemikoaren eraginaren beste adibide bat ere ematen du Piagetek (1982). Txinako sofistak eta Greziakoak egoera sozial konkretu batean sortu ziren, hain zuzen ere, zibilizazioa gailurrera igo eta gero, porrot militar eta politikoaren ondorenez, gizartearen gainbehera hasi zenean eta marko epistemikoa kolokan jarri zenean. Txinan sistema feudala behera etorri zenean agertu ziren sofisten eskolak. Iraganeko erakundeek beren autoritatea galdu zutenean, eta garai berriko erakundeak oraindik formulatu gabe zeudenean, marko epistemikoa zalantzan jarri eta ziurgabetasuna nagusi zenean agertu ziren sofistak Txinan. Eta Grezian ere beste horrenbeste gertatu zen: mediar gerren ondoren, gizartearen oinarriko erakundeak, tradizioak, sinesteak eta marko epistemikoa erortzearekin batera sortu ziren sofistak. Paradigmen aldaketei dagokienez, Kuhn (1962) eta Popper-ek (1967) jarrera ezberdinak dituzte. Kuhn-en iritziz, teoria asko baztertu izan dira, egiaztatuak izan baino lehen. Eta beste teoria askok jarraitu egin dute, haien baieztapen asko esperientziak gezurtatuta gero ere. Kuhn-ek ez du uste garapen zientifikoan jarraipenik dagoenik eta paradigma ezberdinen artean aukera egiteko irizpide garbirik dagoenik. Paradigmak neurtezinak dira. Elkarte zientifikoaren praktikako joko-arauetan oinarrituta salbatu nahi luke arrazionaltasuna Kuhn-ek, baina ez ditu aldaketa zientifikoaren mekanismoak eta irizpideak zehazten. Popper-en iritziz, berriz, badira irizpide ongi zehaztuak elkarren kontra dauden teorien artean aukera egiteko; zientziaren arloan esan dezakegu, gaur atzo baino gehiago dakigula. Feyerabend-ek (1970) azken ondorioetara eraman du Kuhn-en ikuskera: esperientziak ezin du teoria gezurtatu eta teoria ezberdinak ezin dira elkarren artean alderatu. Paradigma baten nagusitasun osorik ez dago. Aro bakoitzean zenbait teoria aurkitzen dira elkarrekin kontraesanean, eta zientzialariek komenientziaren arabera erabiltzen dute teoria bat edo bestea. Feyerabend-en anarkismo epistemologikoak ezabatu egiten ditu “razionalaren” eta “irrazionalaren” edo “objektibo” eta “subjektiboaren” arteko mugak. Piageten iritzian (1982), Popper-en jarraitzailea den Lakatosek (1978) Kuhn-en ondorio irrazionaletatik eta Feyerabend-en anarkismo epistemologikotik babestu nahi du zientziaren teoria. Zientzien dinamikaren analisia elkarrekin erlazionatutako teorien sekuentziaren ikuspegitik aztertzen du, eta ikerketa programak proposatzen ditu Kuhn-en paradigmak ordezkatzeko. Kuhn-ek Popper-en faltsazionismoari egiten dion kritika zuzena da neurri batean Lakatosentzat. Ez dago teoria bat zalantzan jar dezakeen esperimentu erabakigarririk. Gertaera bat gezurtatzeak bigarren mailako hipotesiak ukitzen ditu, baina ez marko epistemikoaren printzipio zentralak. Horregatik, faltsazionismo sofistikatua proposatzen du Lakatosek. Faltsazionismo horren arabera, teoria sail bat edo ikerketa programa bat ebaluatu behar da. Teoria bat gezurtatzen duena ez da esperientzia bat, beste teoria bat baizik. Kuhn-ek eta Feyerabend-ek zientziaren garapen historikoa nola gertatu den agertzen dute, metodologia deskriptibo batez. Popper eta Lakatosek metodologia arau-emailea darabilte, zientzia eta sasi-zientzia bereizten dituzte, eta portaera zientifikoa gidatzen duten arauak zehazten dituzte. Piageten helburua zientzialarien artean adostasuna aurkitzea da. Ezagutza sistemaren jarraitasuna jartzen du abiapuntuan: ezagutza sistemaren jarraitasuna haurrarengandik helduarengana eta helduarengandik zientzialariarengana. Piagetek adostasun handiak aurkitzen ditu haurren ikusmolde fisikoen eta Aristotelesen edo Erdi Aroko fisikarien teorien artean. Egungo zientziaren teoriek ihes egiten diote haurraren abstrakzio mailari, baina antzeko mekanismoak dituzte. Asimilazioari eta egokitzapenari lotutako faktore funtzionalak dira haurrengan eta zientzialariengan aurkitzen ditugunak. Lehengo egituretara asimilatzen da berria dena eta egitura zaharrak ezagutzaren objektu berrietara egokitzen dira. Alderdi funtzionalak ematen die egonkortasuna egitura eskuratuei. Berregituraketak ez dira hutsean egiten diren jauziak, barne-logika bat jarraitzen dute. Piageten iritziz, Popper-ek eta Lakatos-ek albora uzten dute arazo epistemologikoa. Ez dute esaten nola egin behar den beheko mailako teoria batetik goragoko mailako teoria baterako urratsa. Ezagutza ez dute enpirismoan oinarritu nahi, baina ez dute bereizten enpirismoa ezagutzaren jatorria azaltzeko erabiltzearen eta baieztapen epistemologikoei oinarri enpirikoa emateko erabiltzearen artean. Lakatosen kezka hau da: zertan oinarritu teoria bat bestea baino maila garaiagokoa dela jakiteko. Kuhn-ek, berriz, ez du enpirikoki aztertu haurrek nola ikasten duten. Piageten iritziz, epistemologia genetikoak garbi erakutsi du haurrek ez dutela ikasten Kuhn-ek dioen moduan. Ezagutzaren garapena ulertzeko zientziaren aurreko mailaren eta zientzia mailaren arteko jarraipena onartu behar da (Piaget eta García, 1982). Pentsamendu zientifikoaren azterketarako, beharrezkoa da zientzia aurreko mailetako egituraketa inkontzienteak kontuan hartzea. Ezagutzaren iturburua ekintzen mailan aurkitu behar da.  Logikaren epistemologiaz Egitura logiko elementalen genesiari buruzko liburuan (Piaget eta Inhelder, 1959) haurrak objektuak nola sailkatzen dituen, klaseen eta azpiklaseen arteko harremanak nola ulertzen dituen ikertzen du Piagetek. Bi urtetik 5erainoko haurrak ez ditu objektuak klaseen eta azpiklaseen hierarkia batean antolatzen, irudizko bildumatan baizik. Benetako klase logikorik ez du eratzen haurrak. Klase logiko batekoa izateko behar diren kualitateen batura (edukiera) eta kualitate horiek dituzten objektu guztien batura (hedapena) ez ditu bereizten. Aro preoperazionaleko haurrak badaki objektuen kidetasunak ikusten eta kideko objektuak multzotan biltzen, baina konfigurazio faktoreek kutsatu gabeko taldekatzeak egiten ikasi behar du, bereizgarrien kidetasunetan bakarrik oinarrituta. 5-6 urtetik 8 urtera bitarteko haurrengan, irudizko bildumen ordez bereizgarrien kidetasunean bakarrik oinarritutako bildumak agertzen dira. Objektu guztiak talde batean edo bestean integratzen saiatzen dira. Baina, oraindik falta zaie klase baten eta bere azpiklaseen arteko besarkadura harremana bere buruan iraunkorki mantentzeko gaitasuna. Klase baten barnean egotea klasearen berdina izatearen sinonimoa ez dela ez du ulertzen haurrak, klase hierarkia ez duelako menderatzen. Sailkapen operazional logiko bat egin ahal izateko besarkadura harremana menperatu egin behar du haurrak. A azpiklasea B klasearen barnean dagoela, baina ez duela B agortzen ikusi behar du; beraz, A = B – A´ onartu behar du. Klasearen konprehensioa eta hedadura koordinatu behar ditu. Logika eta matematika subjektuaren kontzientzia eta antolamendu mentalaren aldaketak behatzeko eredu moduan erabiltzen ditu Piagetek. Ez du sistema deduktiborik edo inferentzia araurik eraiki nahi izan. Bere logika ez da erabat formala; ulertzearen logika da. Formalizazio prozeduraren eta pentsamendu naturalaren arteko harremanak aztertzen ditu Piagetek. Pentsamendu naturalak aurrean dituen objektuei begiratzen dien artean, formalizazio-pentsamendua pentsamendu naturalaren joera espontaneoaren kontrako zentzuan orientatzen da, baieztapenak egiteko ezinbesteko eta behar besteko baldintzak aztertzen ditu. Egituren eraikuntza progresiboari dagokionez, formak edukietatik bereizi eta abstrakzio erreflexiboaren bidez forma berriak lantzean datza eraikuntza. Abstrakzio erreflexiboaren prozesuan oinarritzen da axiomatizazioa eta hark gero eta maniobra askatasun gehiago eransten dio. Hasieran intuitiboak eta agerikoak izango dira axiomak (geometria euklidiarra), baina gero teoriak ez dira intuitiboak (geometria ez euklidiarrak). Formalizazioak askatasuna hartzen du, axiomak ez ditu pentsamendu naturaletik bakarrik hartzen, formalizazioan gertatzen den konbinatoriak pentsamendu naturalaren mugak gainditu egiten ditu, eta erreala dena izan daitekeenaren kasu bat gehiago bezala tratatzen du. Objektuen ezagutzaren axiomatizazioa da logika, objektuen forma eta harremanetatik egiten den abstrakzioa. Objektu fisikoa denboran kokatzen da eta etengabe aldatzen doa. Baina, identitateaz, kontraesanik ezaz edo hirugarren baztertuaz hitz egitean, subjektua ez da objektu materialez ari, objektuen gain egindako ekintzez baizik. Ekintza hauek subjektuaren operazioak irudikatzen dituzte. Ekintzen eskemak koordinatzen ditu logikak. Ezagutza guztiak esperientziatik abiatzen diren arren, bereizi egin behar dira objektuetatik abstrakzioak ateratzen dituzten esperientzia fisikoak eta ekintzen koordinaziotik abstrakzioak ateratzen dituzten esperientzia logiko- matematikoak. Piagetentzat logika ez da hizkuntzaren axiomatizazioa edo pentsamendu naturalaren formalizazioa. Subjektuak kontzienteki esaten edo pentsatzen duenaren egiturak berreraikitzea baino areago, eragiketen bidez arazoak ebazterakoan subjektuak egiten dakienaren egiturak berreraikitzea da. Aristotelesen logika izango litzateke egitura naturalen eta berregituraketa formalizatzailearen iraganbidearen adibidea. Logika izan liteke egitura operatorio naturalen formalizazio, baina axiomatizazio horretatik pentsamendu espezializatua, askea eta emankorra eratortzen da. Forma eta edukiaren nozioak erlatiboak dira Piagetentzat. Egitura formalak ez du autonomia osorik eskuratzen. Egitura sentsomotorrak formak dira koordinatzen dituzten mugimendu sinpleei dagokienez, baina edukiak dira hurrengo mailako ekintza barneratu eta kontzeptualizatuei dagokienez. Aritmetika elementala ere forma da eta klaseen nahiz harremanen logika biltzen du eduki moduan, baina bera ere eduki bihurtzen da aritmetika transfinituaren baitan. Forma bat beti izaten da mugatua, eta beste forma zabalago baten barnean integratuta lortzen du kontsistentzia.  Matematikaren epistemologia Piagetek zenbakiaren nozioaren psikogenesia aztertzen duenean (Piaget eta García, 1982), klase erlazioaren eta erlazio asimetrikoaren sintesi moduan ikusten du zenbakia. Zenbaki kardinalek berdinak balira bezala eta klase berekoak balira bezala tratatzen dituzte objektu guztiak. Baina horrek ez du esanahi klase soilak direnik, zentzu batean behintzat ezberdinak bezala tratatzen direlako objektu horiek. Balore kardinala aurkitzeko, ordenatu egin behar dira objektuak, lehenik bat eta gero bestea kontatzeko. Ordenatze hau ez dago klasearekin erlazionatua, harreman erlazioekin baizik. Objektuek serie bat osatzen dute eta erlazio asimetrikoak dituzte. Asimetria ez dago ezaugarri fisiko batean, posizio ordinalean baizik. Piagetentzat harreman estuan garatzen dira klaseen, harremanen eta zenbakien nozioak. Klaseen hedaduraren alderdiak ezagutzeko, aurrez zenbakien arloko “batzuk”, “batere ez”, “denak” nozioak ezagutu behar dira. Baina, alderantziz ere, zenbakia eragiketen mailan ulertzeak klaseak eta harremanak ere eragiketen mailan ulertzea eskatzen du. Seriaketetan eta sailkapenetan operazio itzulgarriak egiteko gai den haurrak bakarrik ulertuko du zenbakien nozioa. Ordena batean kontatuta 10 harri baldin baditugu, beste ordena batean kontatuta ere 10 harri ditugula ikustean, elementuak kontatzeko ordena ezberdinak antzekoak direla deduzitzen da; dedukzio hori seriaketa logikoaren edo ordenatzearen itzulgarritasunean oinarritzen da. Pentsamenduaren aro intuitiboan edo preoperazionalean esperientzia beharrezkoa da gertaera aritmetikoak aurkitzeko eta egiaztatzeko, baina aro operazionalean dedukzioa nahikoa da horretarako. Zenbakiaren nozioa eraikitzeko objektuen gain esperimentatu baino gehiago, objektuak bitarteko bat dira ekintzarako, eta ekintzen koordinazio bidez eraikitzen da nozioa. Objektu berezia ez da interesatzen. Edozein objektuk balio dezake. 10 harri kontatzen ditugunean, objektuak eskema operatoriora asimilatzen dira, eta eskema operatorioa edozein objektutara (harriak, kanikak…) egokitzen da. Baina, eskeman ez dago ezer objektutik abstraitua izan denik. Zenbakiaren eskema sailkatzera eta ordenatzera mugatzen da. Operazio konkretuen maila gainditu eta operazio formalen mailara igarotzean, 11-12 urteko haurrak kontatzeko mugagabeko gaitasuna lortzen du; hautematearen mugetatik harantzago, zenbakiaren eraikuntza mugagabe luza liteke, zenbaki negatiboak eta irudimenezkoak asma daitezke. Edozein modutan ere, zenbakiak errealitatera egokitzen dira. Matematikaren eta errealitatearen arteko harremanari dagokionez, errealitatean dagoen guztia matematizagarria dela dirudi. Aplikazio asmorik gabe deduktiboki eraiki diren egitura operatorioak geroago aurkitu diren gertaera fisikoen azalpenerako tresna moduan erabili izan dira. Adibidez, erlatibitatearen teoria eta fisika nuklearra. Matematikaren eta errealitatearen arteko egokitzapen hori ez da gertatzen, zenbakiak buruan sortu eta errealitateari ezartzen zaizkion egiturak direlako edo errealitateak gogamenean egiten duen presioagatik, eraikuntza mekanismoak organismoan sustraituak daudelako baizik. Ikerketa genetikoen arabera, egitura elementalak ekintzen koordinazio orokorretatik eratortzen dira, eta hauek nerbioen koordinazioetatik. Subjektuaren eragiketen eta objektuaren egituren arteko lotura organismoaren barruan aurkitu behar da, dedukzioen eta kanpoko esperientzia bidez konfirmatua izan aurretik. Mundu fisikoaren forma materialen eta subjektuak eraikitako forma denbora gabeen arteko konbergentzia dago errealitatearen ulergarritasunaren oinarrian. Piagetentzat, matematikan gertatzen diren berritasun etengabeak ez dira benetako berrikuntzak, ez dira ez zeuden errealitateak edo asmakizunak. Asmakizunak askatasun tarte bat suposatzen du, eta egitura matematiko berri bakoitza bere ezinbestekotasunak bereizten du, ezinbesteko eraikuntza da. Eraikitako egituren ezinbestekotasun eta zorroztasunari dagokionez, arrazoiaren lana identifikazio prozesura mugatzen du Piagetek. Matematikak zerbait berria sortzen duen neurrian, erreala denari kentzen dio eta irrazional bihurtzen da. Proportzio alderantzikatua egongo litzateke matematikan emankortasunaren eta zorroztasunaren edo zehaztasunaren artean. Matematikaren bereizgarri diren tautologiek zorroztasun handiena eta berritasun txikiena ekartzen dute. Piagetentzat, ordea, emankortasuna eta ezinbestekotasuna batera doaz. Egituren biderkaketak emankortasuna ziurtatzen du; barne edo kanpo konposizioaren legeek ezinbestekotasuna ziurtatzen dute. Esperientzian oinarritutako teoriek ez bezala, egitura logiko-matematikoek ez dituzte beren aurretiko egiturak zalantzan jartzen, baizik azpiegitura moduan integratu eta gainditu egiten dituzte. Esperientzia fisikoak objektuaren bereizgarrietatik ateratzen du informazioa. Esperientzia logiko-matematikoa subjektuak objektuekin egiten dituen jardueretara (elkarketak, ordena) mugatzen da. Ekintzak eragiketetan barneratzen dituenez, sinbolikoki eta deduktiboki egin daitezke. Esperientzia fisikoak ezin du gezurtatu esperientzia logiko- matematikoa, ekintzen eta eragiketen bereizgarrietara mugatzen delako, eta ez objektuetara. Aipamen berezia egiten du Piagetek operazio espazialei buruz, subjektuaren egituretatik (abstrakzio erreflexiboa) eta esperientziatik (abstrakzio fisikoa) ateratzen baitira, objektuek berek ere geometria bat dutelako.  Espazioaren eta geometriaren epistemologia Haurraren espazioaren ikuskerari buruzko liburuan (Piaget, 1956), haurrak kontzeptu topologikoak, proiektiboak eta euklidiarrak nola eraikitzen dituen aztertu du Piagetek. Haurraren geometriari buruzko ikusmoldeen liburuan (1960), berriz, haurraren kontzeptu euklidiarrak (luzera, azalera eta bolumenaren neurketa) aztertzen jarraitu du. Espazioko objektuekin egindako ekintzen koordinazio eta antolamenduaren bidez eraikitzen dira haurraren espazioaren errepresentazioak. Logika eta zenbakiak subjektuaren ekintzen koordinaziotik ateratzen dira, eta ez dira objektuetatik abstraitzen. Ezagutza fisikoa, berriz, objektuekin egiten diren ekintza berezietatik dator: bultzatu, azeleratu, frenatu…; objektuetatik abstraitzen ditu elementuak. Espazioa eraikitzen duten ekintza eta operazioak ere ekintzen koordinazio orokorretatik datoz, operazio logiko-matematikoak bezala. Baina, espazioan elementuak modu jarraituan elkartzen dira; zenbakietan, berriz, modu ez-jarraituan. Harreman espazialetan garrantzitsuak dira auzokotasun eta hurbiltasun harremanak; harreman logiko eta zenbakizkoetan unitate ezberdinen arteko kidetasunak eta diferentziak dira garrantzitsuak. Espazio matematikoa subjektuaren ekintzen koordinaziotik atera da. Espazio fisikoa, berriz, ezaugarri bereziak dituzten objektuekin edukitako esperientziatik sortua da. Matematikak espazioaren nozioak tratatzeko ordena historiko bat jarraitu du: lehenik geometria euklidiarra (angeluak, distantzia, paralelismoa), ondoren geometria proiektiboa (lerrozuzentasuna) eta, azkenik, geometria topologikoa (hurbiltasuna, jarraipena, itxiera, ordena) landu ditu. Espazioko nozioen ordena logikoa ezberdina da: oinarrian geometria topologikoa dago eta haren kasu berezi moduan lantzen dira geometria proiektiboa eta euklidiarra. Piageten azterketa psikogenetikoen arabera (1950), espazioaren nozioen agerpenak ordena logikoa jarraitzen du, historikoa baino gehiago: haurrak 7 urte inguru dituenean finkatzen dira operazio topologikoak, eta 10 urte inguru dituenean, operazio proiektibo eta euklidiarrak. 3-4 urterekin haurrak bereiz ditzake irudi itxiak eta irekiak, baina beranduago lortzen du irudi lerrozuzenak eta kurbatsuak bereizteko gaitasuna. Ikuspegiaren nozioa eskuratu arte, hots, 7 urte ingurura arte ez dute haurrek makilatxoak lerro zuzenean jartzeko gaitasuna lortuko. Okertutako ontzi bateko uraren maila ez dute haurrek ongi marraztuko 9 urte bitartean. EuklidesenGeometriaren hastapenakizan da matematiken historiako lehen axiomatizazioa. Bestalde, Deskartesek markatzen du Aro Modernoaren hasiera matematiken historian,Metodoaren diskurtsoaren hirugarren eranskinean (1637) geometria algebrara biltzen duenean. Newton-enPrincipiaidazlanean (1687) bultzada harrigarria hartuko du geometria analitikoak. Geometria arrunta sintesian oinarritzen da, forma errealen gain arrazoitzen du, eta irudimenez edo objektu konkretuetan irudika ezin daitekeen ondoriorik ez du ateratzen. Geometria analitikoak bitarteko orokorrak eta uniformeak erabiltzen ditu arazoak ebazteko; formula bakar batez agertzen ditu kurben talde osoen bereizgarri orokorrak. Algebrak zeinu abstraktuak erabiltzen ditu orokortasuna lortzeko, baina ez da orokortasuna lortzeko bide bakarra. Zenbaki balioen eta balio absolutuen abstrakzioa eginez, balio indeterminatuei buruz arrazoitzen denean, hots, arrazoibide inplizitua erabiltzen denean, orokortasuna lor daiteke; horrela, Poncelet eta Chasles geometriako metodoen bidez arrazoibide inplizitua erabiltzen saiatu dira, irudiaren abstrakzioa eginez, eta horrela geometria analitikoak lortzen duen orokortasun maila berberera heltzen. Poncelet eta Chaslesek transformazio sistemak txertatu dituzte geometrian eta irudien ezaugarri proiektiboak aztertu dituzte, geometria proiektiboak algebrak lortzen duen orokortasun maila bera lor dezan. Euklides eta Pascal-en geometria XIX. mendeko geometriatik bereizten duena, algebratik pasatu gabe transformazio geometrikoak egin ahal izatea da. Zientzien historiako aroak eta aro psikogenetikoak parekatuta, irudien barneko ikuspegian, irudien arteko harreman ikuspegian eta irudietan zehar sortutako harremanen ikuspegian oinarritutako etapak bereizten ditu Piagetek (1982): Euklidesen geometriak irudien eta gorputz geometrikoen bereizgarriak irudi edo gorputz horien barneko harremanen ikuspegitik aztertzen ditu. Espazioa eta espazioan irudiek egiten dituzten transformazioak ez dira kontuan hartzen.Irudi barneko aroadeitzen da aro hau. Haur txikiak bere eskemetara asimilatzen du objektua, edo bere eskemak objektura egokitzen ditu. Hurrengo aroan, irudiak elkarrekin harremanean jartzen dira: harreman horien transformazio motak aztertzen dira, baina transformazioen multzoko egiturarik antolatu gabe.Irudi arteko aroadeitzen da aro hau. Haurrak eraikitako eskemak ez dira isolaturik gordetzen. Asimilazio prozesuan elkarrekiko asimilazioak, eskemen koordinazio eta transformazioak gertatzen dira. Azkenik, egiturak nagusi diren aroan edo arotransfiguraleanmultzoko egiturak sortzen dira. Irudi barnekotik, irudi artekora eta irudi artekotik irudietan zehar lortzen denera, ezinbestekotasun logiko-matematikoa gero eta handiagoa da. Eboluzioaren hasieran, irudi osatuen errealismoak eta egonkortasun iraunkorrak toki gutxi uzten du eraikuntza berrietara eramango duten transformazioetarako. Gero, irudien arteko antolamenduari esker, entitate geometrikoak harreman eta transformazio multzotik eratortzen dira, ez dira kanpotik ezartzen, irudi barneko estadioan bezala. Geometria grekoa irudi barnekoari begiratzen diona da, transformaziorik ez duena. Geometria proiektiboan, berriz, transformazioen lehentasuna nagusitzen da eta geometriak sistema algebraikoen menpe jartzen dira. Algebra bere eduki propioak sortzen dituen forma-sistema da. Algebraren arloan subjektuak sor ditzake komeni zaizkion transformazioak. Aro transfiguralean, irudi barneko eta irudi arteko aroetan eskuratutako guztia transformazio multzoen sistemen pean ezartzen da. Transformazio sistema horiek irudiak sortuko dituzte. Aro sentsomotorrean desplazamenduen eta hautemateen koordinazioei esker espazio hurbila antolatzen da, ekintzaren mugak gainditzen dituen errepresentaziozko espaziorik ez badago ere. Aro preoperazionaleko pentsamendu intuitiboaren garaian espazioko irudi egonkorrak eratzen dira, kontserbazio eta itzulgarritasunik gabeak. Operazio konkretuen garaian antolatzen dira lehen operazio itzulgarriak espazioaren arloan. Operazio formalen garaian logika formalak eta hipotetiko-deduktiboak inguratzen ditu transformazio espazialak.  Piageten teoriaren berrikusketa 1. Piagetentzat, esparru guztietara berdin heltzen da garapena. Egitura global baten ideian oinarriturik, informazioa ez dela esparru berezietan prozesatzen eta gordetzen pentsatzen zuen. Izan ere, errepresentazio egiturak orokorrak dira, eta haietan gertatzen diren aldaketek esparru guztietarako balio dute. Hala ere, badirudi, garapen orokor honek ezin ditzakeela beste gabe esplikatu eskurapen berezi batzuk (Karmiloff-Smith, 1992). Hizkuntzaren eskurapenaren eremuan zentratuz, Piageten ikuspegitik, adimen sentsomotorraren antolamendu orokorraren emaitzak izango lirateke sintaxia eta semantika. Etapa sentsomotorraren amaieran, errepresentazio sinbolikoetarako gai da haurra. Hizkuntzaren eskurapena ez da independenteki gertatzen den zerbait, eskema sentsomotorrak koordinatzean eta barneratzean, funtzio sinbolikoaren osotasunaren barnean gertatzen den zerbait baizik, imitazio atzeratuarekin, jolas sinbolikoekin eta buruko irudiekin batera. Piageten ikuspegiarentzat, adibidez, hitzen ordenaren eta ekintza sentsomotorren ordenaren artean erlazio zuzena dago; honela, ontziekin jolastea (batzuk besteetan sartuz), esaldien txertatzearen aitzindaritzat jo izan da. Hala ere, badirudi atzerapen kognitibo larri batek ez duela derrigorrez hizkuntzaren mailako atzerapenik ekartzen, Williams-en sindromean gertatzen denak agertzen duen moduan. Sindrome hau dutenek, ezagutza gaitasun orokorrak hondatuak dituzten arren, hizkuntzaren eta aurpegien ezagupenaren arloan arazorik ez dute. Horregatik, hizkuntzaren eskurapena, erabat modularki ez bada ere, eremu espezifiko batean gertatzen den zerbait bezala agertzen da. Honela, lau egun bakarrik dituzten haurrak sentikorrak agertzen dira beren ama- hizkuntzaren bereizgarri batzuekiko (Mehler, Lambertz, Jusczyk eta Amiel-Tison, 1986); lau hilabeteko haurrak sentiberak dira esaldien arteko mugekiko (Jusczyk eta Bertonini, 1988). Esan dezakegu, hitzak ikasi behar dituenean, haurra ez dela behaketa soilean oinarritzen, eta hitzen esanahi posibleei buruz haurrak planteatzen dituen hipotesien eremua hasieratik hertsatua dela. Piageten ikuspegitik begiratuta, goian ikusi dugun bezala, lehen hamabi hilabeteetako haurrentzat, begiradapetik desagertzen den objektuak izateari utzi egiten dio. Adimen sentsomotorraren oinarrizko emaitzetako bat izango da objektuaren iraunkortasuna. Ekintza sentsomotorren eskemak barneratu arte ez dute haurrek objektuen bereizgarrien errepresentazio sinbolikorik garatzen. Baina, ingurune fisikoaren ulerkuntzarako ere, hizkuntza ingurunearen ulerkuntzarako bezala, badirudi haurrak badituela objektuen iraunkortasunari buruzko oinarrizko printzipio berezi batzuk. Objektuak eta beren mugimenduak irudikatzeko garaian lau printzipiok funtzionatzen dute haurrarengan (Spelke, 1988): loturaren, kohesioaren, zurruntasunaren eta urrunetik eragin ezinaren printzipioek. Printzipio hauen arabera, lotura duten osotasunetan desplazatzen dira objektuak, lotura duten traiektorietan zehar; mugitzen ari diren bitartean ez dute elkar zeharkatzen edo formaz aldatzen, eta elkar ukitu ezean ez diote elkarri eragiten. Pantaila baten atzean gorderik dagoen makila zuzen inklinatu bati bi ertzak ikusten bazaizkio, eta makilaren bi ertzak batera mugitzen badira alde batera eta bestera, 4 hilabeteko haurrek bi ertzak objektu berari dagozkiola inferitzen dute. Zazpi hilabeteko haurrak hel daitezke inferentzia berera, baita geldi dauden objektuekin ere. Egin ahal izan diren hainbat ikerketaren ondorioz ikusi ahal izan da, Piagetek hasieran suposatzen zuena baino objektuen munduari buruzko ezagutza goiztiarrago eta konplexuagoa dutela haurrek. Spelkeren (1991 arabera, grabitatearen eta inertziaren printzipio fisikoak ikasiak badira ere, objektuen pertzepzioa gidatzen duten lau printzipioak jaiotzatik espezifikatuak daude. Lau hilabeteko haurrek ez dute grabitatearen printzipioaz ezer ezagutzen, ez baitute sorpresarik agertzen objektu bat airean gelditzen denean. Baina, sei hilabeteko haurrek denbora esanguratsuki luzeagoz begiratzen dituzte sostengu gunerik gabe airean gelditzen diren objektuak. Baillargéon, Spelke eta Wassermanen arabera (1986), objektuen existentzia iraunkorraren nolabaiteko ideia badute 3-4 hilabeteko haurrek, eta 7 hilabeteko haurrek badituzte beste ezagutza fisiko batzuk ere. 9 hilabetetako haurrak zergatik ez dira gai orduan pantaila baten atzean gordetako objektu bat bilatzeko? Spelke eta Baillargéon- en ariketetan begiradaz baliatzea nahikoa dute haurrek. Ariketa piagetiarretan, ikusmen sisteman konputazioak egin ondoren, informazio hori mugimenezko sistemara itzuli behar dute, bilaketari ekiteko. Eta mugimenezko jokaera egoki bat gerta dadin, bekoki-aurreko garun-azalaren garapena beharrezkoa da. Badirudi, beraz, haurrak ez duela modu kaotiko eta nahasian prozesatzen heltzen zaion informazioa, eta eremu espezifikoko aurredisposizio batzuk badituela.  2. Piageten teoriak "gaitasunaren eredua" landu zuen, jarduerarena baino areago. Horregatik, zaila gertatzen zaio ulertzea, estadio jakin bateko bereizgarriak dituzten ariketen ebazpena ez dela adin berean gertatzen subjektu berberengan. Esate baterako, materiaren kontserbazioaren nozioa 7 urterekin lortzen dela, pisuarena, 9-10 urterekin, eta bolumenarena, 11-12 urterekin lortzen dela nekez esplika zezakeen. Aro formaleko abstrakzio erreflexiboarentzat, pentsamenduaren edukiek ez lukete garrantzirik eduki behar teorian. Baina, abstrakzio erreflexiboaren ondoan, abstrakzio enpiriko edo fisikoa ere mantendu egiten dira. Eta ezagutzen jatorri bikoitz honetatik sortzen dira desfaseak edodecalagedirelakoak: abstrakzio fisiko eta erreflexiboaren erlazioetatik. Teoria neopiagetiarrakOperagailu Eraikitzaileen Teoria(Pascual-Leone, 1969) asmatu zuen, desfaseak esplikatzeko tresna bezala. Operagailu horiek eskemen, hots, gure ezagutza zabaldu eta gure jokaera determinatzeko erabiltzen ditugun informazio unitateen aktibatzaileak dira. Baina, esan dezagun, ditugun eskema guztiak ez ditugula beti erabiltzen. Egoerak aktibatzen dituenean bakarrik erabiltzen ditugu eskemak. Eskemen aktibatze horretan, berriz, eragin nabarmena dute ariketen alderdi figuratibo eta pertzeptiboek. Hori dela eta, sarritan aktibatzen dira arazoaren soluziobiderako egokiak ez diren eskemak. Problema baten soluziobidea aurkitzeko, zenbait eskema aldi berean aktibatu behar dira. Eskema horiek aktibatuak edukitzeko, garrantzitsua da espazio mentalak behar beste hedadura edukitzea. Ikaskuntza logikoa eta edukien ikaskuntza bereizi behar dira. Ikaskuntza logikoa esperientzia logiko-matematikotik sortua da, eta ez dagokie objektuen propietateei, objektuen gain egindako ekintzei baizik (abstrakzio erreflexiboa). Edukien ikaskuntza, esperientzia fisikotik dator, eta objektuen propietateak jasotzen ditu (abstrakzio sinplea). Desfase horizontalak gehiagotan gertatzen dira fenomeno fisikoei buruzko arrazoibideetan, arrazoibide logiko-matematiko soiletan baino. Natur gaiei buruzko pentsamenduan, adibidez, errazago gertatzen dira desfase edo decalage horizontalak. Pascual-Leonek (1969) zioen, operagailu eraikikorrek eragina badutela pertsonaren eragiketetarako gaitasuna jarduera bihurtzeko garaian. Piagetentzat, berriz, ezagutza espezifikoen ikaskuntza ezagutza egitura orokorren berregituraketaren ondorena da. Ikaskuntza garapenera biltzen du. Ez dio behar besteko garrantzirik eman izan elkarketa bidezko ikaskuntzari. Vygotskyrentzat, elkarketa bidezko ikaskuntzaren garapen independenterik ez dago, baina elkarketa bidezko ikaskuntza gabeko orekatzerik ere ez dago. Zentzu zabaleko ikaskuntza ez da elkarketa bidezko ikaskuntzen batuketatik irteten, baina hauek lagun dezakete. Ikaskuntza gabeko garapenik ez dago, eta aurretiko garapenik gabeko ikaskuntzarik ere ez. Pentsamendu formalak multzoko egitura zuen Piagetentzat, eduki konkretuen gainetik zegoen egitura logiko bat. Curriculuma eratzeko garaian, diziplinaren ekarpenak bigarren mailakoak ziren berarentzat, eta pentsamendu formala eduki guztiei berdintsuki aplika zekiekeela pentsatzen zuen. Hasiera batean Piagetek pentsatzen zuen, 14-15 urtetarako finkatzen zela pentsamendu formala. Gerora, 15-20 urtetara atzeratu zuen adin hori. Ondorengo ikerketetan (Dulit, 1972; Carretero, 1986), adin horietan ere erdiek baino gehiagok ez dituztela ariketa formalak gainditzen ikusi zen. Horrela, Piaget eta bere lankideak konturatu ziren (Pascual-Leone, 1969), subjektuen kopuru handi bat ez zela maila formalera heltzen jarduera mailan. Baina, ariketa formalak ebazteko subjektuek dituzten zailtasunak ez dira hainbeste gaitasunaren arlokoak, jardueraren arlokoak baizik. Zailtasun horiek, alde batetik, Estilo Kognitiboekin erlazionaturik daudela ikusi da. Baina, bestalde, beste hipotesi hau ere aurreratu da: operazio formalak, oso-osoan erabili, subjektu bakoitzaren espezializazio arloan bakarrik erabiltzen direla. Kontuan eduki behar da, subjektuaren prekontzeptuek edo aurretiko ideiek zaildu dezaketela ariketa baten ebazpena, prekontzeptu okerrak izanik, arazoaren ebazpena behaztopatzen dutelako. Piagetek berak ere esaten zuen, heldu gehienak gai direla pentsamendu logiko formala erabiltzeko, baina arlo gutxi batzuetan bakarrik, beren espezialitateko edo intereseko arloetan, hain zuzen ere.  Erreferentziak Baillargéon, R., Spelke, E. eta Wasserman, S. (1986), “Object permanence in five month old infants”.Cognition,20: 191-208.  Carretero, M. (1986), “El desarrollo cognitivo en la adolescencia y la juventud: Las operaciones formales”. In M. Carretero, J. Palacios & A. Marchesi (bild.)Psicología Evolutiva 3. Adolescencia, madurez y senectud, Madril: Alianza, 37-93 or.  Descartes, R. (1637),Discourse on Method(1637).Cambridge University Press: Haldane and Ross.  Dulit, E. (1972), “Adolescent thinking à la Piaget: the formal stage”.Journal of Youth Adolescence,1: 281-301.  Feyerabend, P. (1970), “Against Method. Outline of an Anarchistic Theory of Knowledge”. In Rander, M. & Winokour, S., (arg.)Minnessota Studies in the Philosophy of Science,V. IV.17-130 or.  Grize, J. B. (1974),Lógica y ciencias humanas, en Jean Piaget y las ciencias sociales. Salamanca: Ediciones Sígueme.  Inhelder, B. eta Piaget, J. (1955),De la logique de l'enfant à la logique de l'adolescent.Paris: PUF.  Jusczyk, P.W. eta Bertonini, J. (1988), “Viewing the development of speech perception as an innatelly guided learning process”.Language and Speech,31: 217-238.  Karmiloff-Smith, A. (1992),Beyond Modularity. A Developmental Perspective on Cognitive Science. Massachusetts Institute of Tecnology. (Gaztelaniazko itzulpena:Más allá de la modularidad. Madril: Alianza Editorial. 1994).  Kuhn, T. (1962),The structure of scientific revolutions. Chicago: International encyclopaedia of unified science.  Lakatos, I. (1978),Matemáticas, ciencia y epistemología. Madril: Alianza Universidad.  Lavoisier, A. L. (1982),Tratado elemental de química. Madril: Alfaguara.  ),Philosophiae Naturalis Principia Mathematica. Cambridge: Cambridge University Press.  Pascual-Leone, J. (1969),Cognitive development and cognitive style: A general Psychological integration.Doktorego Tesia. Genevako Unibertsitatea.  Piaget, J. (1930),The child’s conception of physical causality. Totowa, NJ: Littlefield, Adams.  Piaget,J. (1946),Ledéveloppement de la notion de temps chez l'enfant.Paris: Presses Universitaires de France.  Piaget, J.(1950),Introduction á l' épistémologie génétique.Paris: Presses Universitaires deFrance. (1. alea: La pensée mathématique.2. alea:La pensée physique.3. alea:La pensée biologique, la pensée psychologique et la pensée sociologique).  Piaget, J. (1979),L´Épistémologie Génétique. Paris: Presses Universitaires de France. Piaget, J. eta Inhelder B. (1956),The child's conception of space.London: Routledge & K. Paul.  Piaget, J. eta Inhelder. B. (1959),La genèse des structures logiques élémentaires: classifications et sériations.Neuchâtel: Delachaux et Niestlé.  Piaget,J., Inhelder, B. eta Szeminska, A. (1960),TheChild’s Conception of Geometry.London: Routledge and Keagan Paul.  Piaget, J. eta Inhelder, B. (1966),La psychologie de l'enfant.Paris: Presses Universitaires de France  Popper, K. (1967),El desarrollo del conocimiento científico.Madril: Tecnos.  Spelke, E.S. (1988), “Where perceiving ends and thinking begins: The apprehension of objects in infancy”. In A. Yonas (arg.)Perceptual Development in Infancy,Hillsdale, N.J.: Lawrence Erlbaum.  Spelke, E.S. (1991), “Physical knowledge in infancy: Reflections on Piaget´s theory”.In S. Carey eta R. Gelman (arg.)Epigenesis of the Mind: Essays in Biology and Knowledge.Hillsdale, N.J.: Lawrence Erlbaum.                 
