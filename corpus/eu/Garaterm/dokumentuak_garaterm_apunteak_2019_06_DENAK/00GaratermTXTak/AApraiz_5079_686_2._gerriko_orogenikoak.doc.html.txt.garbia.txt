                                2. Gerriko orogenikoak  Gerriko orogeniko gazteak bat datoz Lurreko mendikate nagusiekin. Aldiz, gerriko orogenikoak zenbat eta zaharrago izan gero eta aukera gutxiago ditutze erliebe nabarmenak eratzeko, denboran zeharreko higaduraren poderioz lautuz joaten baitira. Hala ere, orogeno, gerriko orogeniko zein mendikate bezalako terminoak, gutxi gora behera sinonimotzat jotzen dira literatura zientifikoan. Liburuan ere horrela egingo da, aurretik azpimarratuz aldiz, beste zenbait prozesu tektonikoek ere, hala nola kontinenteen riftinga, erliebe positiboa edo topografia garaia era ditzaketela. Orogenesia edo orogenia terminoa grekotik dator (oros, mendia eta gennao, eratu) eta nazioarteko tektonika-hiztegian (Dennis, 1967) horrela definitzen da “eremu mugatuan eta denbora-epe zehatzean arroka-gorputzek pairatzen duten deformazio prozesu sakona”. Orogenoa beraz orogenia gertatzen deneko espazio mugatua izango litzateke eta pultso orogenikoa, aldiz, orogenoa sortzeko igarotzen den denbora tartea. Lurreko mendikate nagusiek misterio kutsu bat izan dute beti eta abenturarako irrika bat piztu izan dute mendizaleen artean, baina bereziki geologoen artean, bertan azaleratzen diren arrokak eta egiturak ez baitira, horren ikusgarri, beste inon ikusten. Horrela, mendikateak nola sortu ziren jakin aurretik, ikertuak izateko gogoa eta kuriositatea eragin zuten zientzialarien artean. Ez da denbora asko igaro, gerriko orogenikoak plaka-tektonikaren jardueraren kontinenteen barneko aztarna nagusiak bezala identifikatu zirenetik (1960. hamarkada), eta honek ikerketarako bultzada gehigarria baino ez zuen suposatu. Gerriko orogenikoak plaka batek beste baten azpitik jasandako subdukzioaren ondorioz, zein bloke desberdinen arteko (bi kontinente, kontinente bat eta uharte-arku bat, bi uharte-arku, zein kontinente bat eta ozeano-plataforma bat) kolisioen ondorioz sortzen dira. 200 Ma (Jurasiar goiztiarra) baino zaharragoak diren ozeanoak jada, subdukzioaren eraginez mantuan barneratuta betirako desagertu dira, eta gerriko orogenikoak dira aurreko plaka tektonikoen bilakaera osoa argitzeko aztarna bakarrak. Beraz, Lurreko historia geologikoaren zatirik handienaren bilakaera tektonikoa eta paleogeografikoa argitzeko ditugun datu bakarrak, gerriko orogenikoetan pilatuta aurkitzen dira. Gai honen hasieran, orogenoak non eta noiz gertatu diren aipatuko da, historia geologikoan gertatu diren prozesu orogenikoak espazioan eta denboran kokatuz. Argi dago, prozesu hauek zenbat eta gazteagoak izan, utzitako arrastoak eta aztarnak garbiagoak eta, printzipioz, interpretatzeko errezagoak izango direla. Aldiz, denbora geologikoan atzera eginez, gero eta zailagoa da prozesu orogenikoen bilakaera tektoniko zehatza ezagutzea, horregatik, gaur eguneko ezagutza-mailak ziurtasun bat eskaintzen duen punturaino baino ez da atzera egingo. Ondoren, gerriko orogenikoetako ezaugarri orokorrak azalduko dira, eta gerriko orogenikoak osotzen dituzten eremu geologikoen deskribapena gehituko da. Deskribapenak munduko gerriko orogeniko nagusien eta gugandik hurbilago agertzen diren gerriko orogenikoen adibideekin ilustratuko dira (2.1 ird.).                                               2.24 irudia. Alpeetako zehar-ebaki orokorra bergentzia bikoitz asimetrikoaren                           arrazoiaren azalpenarekin.
