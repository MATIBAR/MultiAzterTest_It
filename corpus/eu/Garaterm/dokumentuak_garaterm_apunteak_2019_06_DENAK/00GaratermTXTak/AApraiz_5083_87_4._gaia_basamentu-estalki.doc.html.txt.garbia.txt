                  4. BASAMENTU/ESTALKI SEDIMENTARIO ESTILO TEKTONIKOA  Aurreko gaian orogenoetako erdiko aldean edo gunean azaleratzen den barne eremu kristalinoaren litologia, egitura eta ezaugarri geologiko desberdinak deskribatu dira. Gai honetan eta hurrengokoan, aldiz, barne eremu kristalinoaren bi aldeetan garatzen ohi diren toles eta zamalkadura gerrikoak landuko dira. Litologikoki askoz homogeneoagoak dira, arroka sedimentarioak direlako bertan nagusi, deformazio-baldintzak ere mugatuagoak dira lurrazaleko azaleko sekuentzia sedimentarioaren gain baino ez duelako eragina. Hal ere, egiturari erreparatuz bi estilo tektoniko guztiz desberdinak bereizten dira. Gai honetan basamentu eta estalki sedimentario gisa definitzen dena landuko da eta thin-skinned motako estilo tektonikoa hurrengoan.  4.1 Sarrera Estilo tektoniko honen azalpena aurrera eramateko beharrezkoa da zenbait konzeptu argitzea. Hasteko estilo tektonikoaren izenean agertzen diren bi terminoak: basamentua eta estalki sedimentarioa. Basamentua, basamentu kristalinoa edo zokaloa azaleko arroka sedimentarioen edo arro sedimentarioen azpitik, normalean agertzen diren arroka igneo eta metamorfikoen multzoari deritzo. Sarritan, arroka hauek Aurrekanbriarrak dira, baina tokiaren arabera, Paleozoikoak, Mesozoikoak eta Zenozoikoak ere izan daitezke. Ondorioz, basamentuaren gainetik pilatzen diren arroka sedimentarioei edo arro sedimentarioei estalki sedimentario deritze. Estalki sedimentarioetako arrokek ukipen diskordantea dute beti azpiko basamentuarekiko. Basamentu bat eta estalki sedimentario bat izateaz gain, mota honetako estilo tektonikoa garatzeko beharrezkoa da maila disarmonikoa deritzona ere egotea. Maila disarmonikoa portaera moldakorra duen edozein materialez osatuta dago, gehienetan buztinak edo gatzak izaten dira, eta lodiera minimo bat behar du, gainetik eta azpitik dauden materialak esfortzuen aurrean portaera desberdina izan ditzaten. Beraz, basamentu eta estalki sedimentario terminoak ez dira kontzeptu litologiko edo estratigrafikoak, kontzeptu mekanikoak edo erreologikoak baizik. Baldintza hauetan, konpresio-esfortzu baten aurrean maila disarmonikoaren gainetik dauden materialak tolestu egingo dira batez ere, eta neurri txikiago batean failatu ere, eta azpitik daudenak, aldiz, ez dute deformazioaren inolako eraginik pairatuko. Esfortzuen aurreko portaera desberdintasuna maila disarmonikoak bermatzen du, “koltxoi” baten efektua duelako. Maila disarmonikoaren gaineko materialak tolestean eta failatzean sortutako hutsuneak eta gainezartzeak maila disarmonikoa osatzen duen material inkonpetentearen mugimenduek xurgatzen dute, fluitzeko duen gaitasunaren ondorioz (4.1 ird.).                                             4.19 irudia. Eskualdeko zehar-ebaki geologikoak Pertsiar Golkotik Zagroseko toles eta zamalkadura gerrikoaren barne eremuetaraino (kokapena 4.12 irudian).     Zehar-ebakiak zeharkatzen dituen lerroa Zagroseko frontea da, toles eta           zamalkadura gerrikoaren eta foreland arroaren arteko muga. 4.4 Eusko-Kantauriar arroko diapiro-egiturak Eusko-Kantauriar arroko ezaugarri adierazgarrienetako bat goi-Triasikoko gatz eta ebaporitek osatzen dituzten diapiro-egiturak dira. Mota honetako egiturak arruntak dira gatz-maila sakonak dituen arro sedimentario batean eta arroak lehendabizi estentsio-garai bat eta ondoren konpresio-tarte bat pairatzen duenan. Estentsio-sasoiak diapiroen sorrera goiztiarra eta ondorengo bilakaera luzea ahalbidetzen du, konpresio-sasoiak jatorrizko geometrian aldaketa bortitzak eta egituraren alderanzketa orokorra eragiten duen bitartean. Diapiroetako batzuk azaleratu egiten dira beste zenbait sismikaren bitartez baino definitu ezin direlarik (4.20 ird.). Eusko-Kantauriar arroaren hego-mendebaldean (Gaztela iparraldeko plataforma) Aguilar de Campóo, Ayoluengo, Hontomin, Poza de la Sal eta Rojas diapiroak aurkitzen dira. Oro har, NNE-SSW orientazioa erakusten dute. Inguruko faila nagusiekin lotuta ere, Keuper fazieseko pilaketa konplexuak azaleratzen dira lurralde honetan. Eusko-Kantauriar arroaren hegoaldean diapiro-egitura nagusiak WNW-ESE norabidetik E-W norabidera aldatzen diren arkuetan pilatzen dira (4.20 ird.). Arku egitura nabarmenenetan ondorengo diapiro egituran deskribatu dira: 1) La Población, Cabañas, Navajo, Zamanzas lerrokatzea, Tesla mendiak eta Obarenes mendiak, Ocioko diapiroa, Urizaharrako diapiroa eta Kantauriar mendizerrakoa; 2) Salinas del Rosio eta La Hoz-Boveda diapiroak; 3) Salinas de Añana eta Treviñoko diapiroak, 4) Villasana de Mena, Urduña, Murgia, Maeztu eta Lizarrako diapiroak. Urriagoak dira N-S orientazioa dituzten egiturak, Sobroneko eta Urizaharrako diapiroak bezala. Eusko kantauriar arroaren iparraldean ere diapiro-egiturak kartografiatu dira: Kantabria aldean ( ) eta Bizkaia eta Gipuzkoan (Mungia, Gernika, .....). Goi-Jurasikoan eta Behe-Kretazeoan Eusko-Kantauriar arroan estentsioa izan zen nagusi eta honek harreman estua du, gutxienez, hegoaldeko diapiroen kokapenarekin. Faila normalen geometrien arabera eta norabide desberdinen arteko failen arteko loturen arebera garatu diren WNW-ESE eta NNE-SSW orientazioko diapiroak. Estentsio urrats honetan, sedimentuen pilaketa diferentzialak gatzen gaineko gainzama ez-homogeneoa, eta ondorioz lehendabiziko lodiera aldaketak, eragin zituen. Honek estalki sedimentario hauskorraren frakturazioa baldintzatu zuen, lehendabiziko gatz-egiturak sortuz. Hausturek gatza mugitzeko tokia sortu zuten eta sedimentuen gainzamak gatza mugiarazteko indarra. Horrela, diapiroen mugimendua oso goiz abiatu zen, kuxin- morfologiak, estalki hauskorraren frakturazioak eta diapiroetaranzko maila sinzinematikoen mehetzeak adierazten duten bezala. Eusko-Kantauriar arroaren iparraldean kokatutako gatz egiturek bilakaera-urrats aurreratuagoa erakusten dute, gainzama sedimentarioa eta faila listrikoen errotazio-labaintzea handiagoak direlako. Horrela, Eusko-Kantauriar arroaren iparraldean diapiroen tximinia-gaometria oso aurreratua dute, sakonean izugarri mehetzen direnak gatz ekarpenik ez dagoelako eta gainzama sedimentarioa izugarri handia delako. Goi-Kretazeoaren bukaeran eta Paleogenoan zehar Eusko-Kantauriar arroko estentsio-egoera progresiboki konpresio-egoera batera aldatzen da, Iberiar penintsulako iparraldeko ertza egoera pasibotik aktibora aldatu ahala. Baldintza tektoniko berriek estentsio-egituren inbertsio tektonikoa eragin zuten, hegoalderanzko bergentziadun toles eta zamalkadurak garatuz. Eusko-Kantauriar arroko bilakaera estrukturalaren ondorio adierazgarrienetariko bat gatz-egituren lerrokatze tektoniko konplexuak dira, bertan Mesozoiko estentsioaren eta konpresio Alpetarreren deformazioa pilatzen delarik. Gatz- egituren lerrokatze hauetan zehar tartekatu egiten dira gatzdun eremuak eta gatzik gabeko eremuak. Zenbaitetan lerrokatzeak iparraldetik zein hegoaldetik mugatuta daude, hurrenez hurren, Mesozoikoko eta Tertziarioko sedimentu- depozentruengatik. Gatz-lerrokatze hauek, sarritan, basamentuko haustura nagusiekin lotu izan dira, baina ez dirudi gaur egun lotura zuzena dagoeni, zokalo eta estalki sedimentarioaren arteko disarmoniarengatik eta Eusko- Kantauriar arroak Ebroko arroaren gain duen 20 km inguruko gainjartzearengatik.  
