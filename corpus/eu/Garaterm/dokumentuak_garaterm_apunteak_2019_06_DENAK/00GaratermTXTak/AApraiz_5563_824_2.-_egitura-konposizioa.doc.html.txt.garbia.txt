                                                                            3. gaia                      2.- LURRAREN EGITURA ETA KONPOSIZIOA  Julio Verneren liburuetan eta Hollywoodeko zenbait filmetan erakusten denaren kontra Lurra ez dago barrutik hustuta ez eta ohian eta dinosauros beteta. Lurraren barne egin daitekeen zatiketarik orokorrenean hiru geruz kontzentriko bereizten dira: lurrazala, mantua eta nukleoa (2.1 Ird.). Lurrazala Lurraren kanpoko aldeko geruza erlatiboki argala da, nagusiki silizez eta oxigenoz eratuta dauden arrokaz osotuta dagoena. Azpitik mantua dago, arroka dentsoagoekin eratutako geruza lodia. Mantuko arroketan silizea eta oxigenoa dira nagusi ere, baina burdina eta magnesioa bezalako elementu astunak gero eta arruntagoak dira. Lurreko eremu sakonena nukleoa da, batez ere burdina eta nikela bezalako metalekin eratutako eremu dentsoena. Lurreko hiru geruza nagusi hauen arteko konposizio ezberdintasunak nabarmenak direla azpimarratzea garrantzitsua da. Hala ere, egitura hau sinpleegia da, eta Lurra sakonago aztertuz Lurraren dinamika ulertzeko garrantzi izugarria duten beste zenbait geruza definitu dira. Gaia hiru ataletan banatuta dago nahiz eta hiruren artean harremanak oso estuak izan. Lehendabizikoan uhin sismikoek sakonerarekin jasaten dituzten abiadura aldaketetan oinarrituz Lurraren barneko zatiketa-eredu hedatuena deskribatzen da. Abiadura aldaketak zeharkatutako arroken ezaugarri fisikoak aldatzen direlako (dentsitatea eta elastizitate-modulua), hau da zeharkatutako arroketan konposizioa edo fase aldaketak ematen direlako gertatzen dira. Bigarrenean, Lurraren zatiketa erreologikoa aurkezten da, lurraren barneko eremuak esfortzuen aurrean duten portaeran oinarritutakoa. Azkeneko atalean berriz, definitutako geruza bakoitzaren konposizioari buruz ezagutzen dena laburbiltzen da. 2.1.- LURRAREN EGITURA XIX. mendearen aurretik Lurraren barne-eremuei buruz zekitena oso gutxi zen, zenbait eremuetan sumendiek isuritako labak sortzeko bezain besteko tenperaturak egon beharko zirela soilik. Astronomoak izan ziren Lurraren barneari buruz lehendabiziko datu zientifikoak aurkeztu zituztenak. Lurreko grabitatearen ezaugarriak eta Lurreko erradioa (orain dela 2.000 urtetik jada ezagutzen zena) erabiliz Lurraren masa, eta ondorioz dentsitatea ere, kalkulatzeko gai izan ziren.Lurraren bataz besteko dentsitatea 5.500 kg/m3dela neurtu zuten, azaleko granito edo arroka sedimentarioen bikoitza. Beraz, Lurran dentsitate-gradiente bat dagoela erakutsi zuten, baina sakonerarekin dentsitateak erakusten duen hazkuntza soilik presio litostatikoaren ondorioa dela iradoki zuten. Oinarri teoriko hauek erabiliz Lurraren erdian 10.000- 12.000 kg/m3dentsitatea dagoela kalkulatu zuten, gaur egun onartutako datuetatik oso gertu dagoena. XIX. mendearen bukaeran, lurrikara bortitzetan sortutako uhin sismikoak Lur osoa zeharkatzeko gaitasuna zutela ezagutu zenean, Lurraren barne egitura finkatzeko ezinbestekoa izan den sismologiaren esparru zientifikoa jaio zen. Hasiera batean, lurrazal, mantua eta nukleoa baino ez ziren bereiztu, baina datu sismikoak pilatu eta teknika findu ahala Lurraren barnerako proposatutako zatiketa gero eta zehatzagoa izan da (2.2 Ird.). Uhin sismikoen bapateko abiadura aldaketak eragiten dituzten dentsitate aldaketen arrazoiak bi izan daitezke. Alde batetik, Lurraren barneko konposizio aldaketak, eta bestetik, izaera kimiko bera mantenduz mineraletan gerta daitezkeen egitura edo fase aldaketak. 2.1.1.- Lurrazala Lurreko geruzen artean zuzenean iker daitekeen bakarra da, azaleako arroken eta zundaketetan bildutako sakoneko arroken azterketaren bitartez. Baina oraindino lurrazal ozeanikoa eta kontinentala osorik zeharkatzen duen zundaketarik buru ezin izan denez, sakoneko egitura eta konposizioari buruz ezagutzen dena ikerketa geofisikoak erabiliz lortu da. Informazio gehiena ikerketa sismologikoetatik lortu da. Azaleko 50 km-tako lurrikaretan sortutako P- eta S- uhinak epizentrotik 1.100 km-ra kokatutako sismografoetara izpi-zuzenak bezala heltzen dira, hau da, lurrazalean zehar soilik transmititutako izpi gisa. Lurrikara zehazki noiz eta non gertatu den zehaz daitekenez lurrazalean zehar izpiek izandako abiadura neur daiteke. Abiadura hauek laborategiko esperimentuetan lurrazaleko arroka mota ezberdinetarako lortutako abiadurekin erkatuz, uhinek zeharkatutako arroken izaera eta konposizioari buruzko hipotesiak era daitezke. Horrela, lurrazal kontinentalean zehar P-uhin sismikoen bataz besteko abiadura 6 km/sg ingurukoa dela neurtu da. Lurrazal ozeanikoa kontinentala baino zurrunago eta dentsoagoa denez uhin sismikoen abiadura handiagoa da. Ikerketa sismologikoen arabera P-uhinen abiadura lurrazal ozeanikoan 7 km/sg ingurukoa da. Uhin sismikoak erabiliz lurrazal ozeaniko eta kontinentalaren egitura eta konposizioari buruzko ondorio gehiago lor daitezke. 1910. urtean Andrija Mohorovicic sismologo kroaziarrak uhin sismikoen bidai- denbora ezberdinak erabiliz lurrazalaren azpiko etengune sismikoa definitu zuen. Etenguneak uhin sismikoen abiadura aldaketa bortitza eragiten du, konposizio aldaketa nabarmen bati egotzi zaiona. Lurrazalaren eta dentsitate handiagoko mantuaren arteko mugari Mohorovicicen etengunea edo arruntago Moho etengunea deritzo, aurkitzailaren omenez. Konposizio aldaketa honi esker sismologiaren bitartez oso errez zehazten da lurrazaleko edozein tokian Mohoaren sakonera, azken finean, lurrazalaren lodiera. Lurrazal kontinental eta ozeanikoaren lodierak oso ezberdinak dira eta uhin sismikoen abiadurak batean edo bestean ezberdinak dira ere. Lurrazal kontinentala. Lurrazal kontinentalaren lodiera oso aldakorra da, eremu argalenak 15-20 km eta lodienak 70 km ingurukoak dira. Uhin sismikoen abiadura aldaketa txikien bitartez lurrazal kontinentalaren goiko eta azpiko eremuen artean konposizio ezberdintasunak daudela ondorioztatu da (2.3 Ird.). Oro har, P-uhinen abiadura lurrazal kontinentalaren goiko aldean 6 km/sg ingurukoa da (2.7 gr/cm3), eta abiadura hauek batazbesteko konposizio granitikoa duen geruza batekin lotu dira. Aldiz, P-uhinek 7 km/sg-ko abiadura lortzen dute (3.0 gr/ cm3) lurrazal kontinentalaren eremu sakonenak zeharkatzen dituztenean, alde batetik presioa handiagoa delako eta bestetik bertako arroken bataz besteko konposizioa basaltikoa delako. Goi- eta behe-lurrazalaren arteko konposizio ezberdintasunak Aurrekanbriarrean zehar gertatutako lurrazal kontinentalaren diferenziazioari egotzi behar zaizkio. Historia geologikoan zehar behe- lurrazalaren fusio partzialez eratutako konposizio silizeo edo ertaineko magmek goi-lurrazalean lekutu dira, bertako bataz besteko konposizioa gero eta azidoagoa bihurtuz. Era berean, behe-lurrazalean fusiorik jasaten ez dituzten mineralek gero eta arroka basikoagoak eratzen dituzte. Nahiz eta lurrazal kontinetalaren zatiketa orokor hau ontzat hartu, kontutan hartu beharrekoa da lurrazal kontinentala zeharo heterogeneoa dela eta albo-aldaketa handiak gertatzen direla litologia zein egitura aldetik. Lurrazal ozeanikoa. Lurrazal kontinentalaren eraketan eragina duten prozesu geologikoak ugari dira, aldiz lurrazal ozeanikoa beti toki berean (ozeano- gandorretan), eta prozesu berdinaren bitartez (itsas-hondoaren zabalkuntza) eratzen da plaken arteko muga dibergentetan. Ondorioz, lurrazal ozeanikoak konposizio ezberdineko zenbait geruzez osatutako egitura bera erakusten du beti. Abiadura sismiko ezberdinetan oinarritutako zatiketa honetan bereiztutako geruzak, 1-geruza, 2a-geruza, 2b-geruaz eta 3-geruza bezala izendatzen dira (2.3 Ird.). Oro har, 1-geruza sedimentuz soilik osatutako maila argal bati dagokio; 2a-geruza bataz beste 2 km-ko lodiera duen pillow labez eta basalto- koladez eratutako maila da; 2b-geruzan dike basaltikoak dira nagusi, 1-2 km lodierako maila eratuz; eta 3-geruza gabro masiboz osatuta dago (3-4 km-ko lodiera). Beraz, lurrazal ozeanikoaren lodiera 6-10 km bitartekoa izan ohi da. Lurrazala eta mantuaren arteko mugaabiadura sismiko zeharo ezberdinak dituzten bi eremuen arteko etengune sismiko gisa definitu da, Moho etengunea. Mohoaren gainetik P-uhin sismikoen abiadurak 5-8 km/sg bitartekoak dira eta azpitik beti 8 km/sg-tik gorakoak (2.2 Ird.). Lurrazal ozeanikoaren azpitik Moho etengunea oso garbia da eta bi litologia oso ezberdinen (gabroak lurrazal ozeanikoan eta peridotitak mantuan) arteko bapateko ukipena adieraziko luke. Kontinenteen azpitik aldiz, Moho etengunea zehaztea zailagoa da, P-uhinen abiadura aldaketa esparru zabalagoan gertatzen delako. Zenbait tokitan etengune sismiko nabarmenarekin bat datorrela dirudi, baina sarritan ez da hau ikusten. Lehendabiziko kasuan lurrazaleko litologiak zuzenean mantuko peridotiten gainetik agertzen dira, bigarrenean aldiz behe-lurrazaleko materialak mantuan sortutako intrusio mafikoekin txandakatuta agertzen dira, Mohoaren benetako kokapena izkutatuz. Beraz, lurrazalaren eta mantuaren arteko muga, behintzat eremu kontinentalen azpitik, ez da normalean irudikatzen den bezain garbia. Kontinenteen azpiko Mohoa aipatzen denean komenigarria da etengune sismiko edo muga petrologiko gisa definitzen den zehaztea. 2.1.2.- Mantua Lurrazalaren azpiko mantuak Lurreko zatirik handiena osatzen du, bolumenaren % 80 baino gehiago. Moho etengunetik 2.900 km inguruko sakoner bitartean hedatzen da. Sakonerarekin presioa handitu egiten denez mantuko arroken dentsitatea ere handitu egiten da, Mohoaren azpiko 3.3 gr/cm 3-tik nukleo eta mantuaren arteko mugaren gaineko 5.5 g/cm3-raino.Mantuko tenperatura altuen eraginez bertako arrokek esfortsuen aurrean portaera moldakorra erakusten dute, eta konbekzio korronteak sortuz mugitzeko gaitasuna dute. Denbora geologikoan fluidoen jokabidea dutela esan ohi da. Epe laburrean aldiz, uhinek mantua zeharkatzeko erabiltzen duten denboran adibidez, mantuko arrokek solido elastiko gisa jokatzen dute. Portaera honi esker P- eta S-uhinek eragozpenik gabe zeharka dezakete mantua. Beraz, mantuak solido eta gorputz ez horren solidoen ezaugarriak gordetzen ditu. Mantuan zeharreko uhin sismikoen abiadurak aztertuz deigarriak dira bapateko zenbait aldaketa (2.2 Ird.). Tarte batean, gutxi gora behera 100 eta 350 km-ko sakonera bitartean uhin sismikoen abiadura murriztu egiten da. Ondoren abiadura etengabe handitzen da sakonerarekin baina bapateko abiadura gehikuntzak somatzen dira, bataz beste 410 eta 670 km-ra. Bapateko abiadura gehikuntza hauek dira mantuaren barneko zatiketa egiteko erabili direnak, goi-mantua, trantsizio-eremua eta behe-mantua definitu direlarik. Goi-mantua. Mantuan barneratzean P-uhinen abiadura bizkortu egiten da, 8.0-8.1 km/sg-ko abiadura lortuz. Ondoren, sakonerarekin mantuko arroken dentsitatea gero eta handiagoa denez P-uhinen abiadura ere, oro har, handitu egiten da. 100 km-ko sakoneran adibidez P-uhinen abiadura 8.3 km/sg-koa da. Baina sakonera honetan joera alderanztu egiten da, eta goi-mantuaren barne somatzen den abiadura murrizketa bakarra gertatzen da, 8.3 km/sg-tik 8.0 km/sg-ra. P-uhinen abiadura motela mantendu egiten da 350 km-ko sakonerara heldu arte. Bataz beste 250 km-ko lodiera duen geruza honiabiadura-baxuko eremuaderitzo (2.2 Ird.). Abiadura-baxuko geruza eremu ozeanikoen azpitik oso ondo definituta dago, sarritan aldiz eremu kontinentaletan bereiztea ez da lan erraza izaten. S- uhinen abiadura ere murriztu egiten da abiadura-baxuko eremua zeharkatzean. Abiadura-baxuko eremuan tenperaturaren eragina presioarena baino nabarmenagoa da. Ondorioz, bertako tenperatura baldintzak arroken fusioa sortzeko behar direnak baino zerbait altuagoak direnez fusio partzialaren aktibatu egiten da. Arrokek jasandako fusio portzentaia oso txikia dela kalkulatu da (<%1), baina arrokek uhin sismikoekiko zein esfortsuekiko duten portaera guztiz aldatzeko beste. Aldiz, abiadura-baxuko eremuaren gainetik zein azpitik presioaren eragina tenperaturarena baino nabarmenagoa da eta arrokak egoera solidoan mantentzen dira (2.4 Ird.). Trantsizio-eremua. Abiadura-baxuko eremuaren azpitik uhin sismikoen abiadurak progresiboki bizkortzen dira, arroken dentsitatea handitu ahala. Sakonera hauetako arrokak azaleratzen ez direnez beraiei buruz dakiguna uhin sismikoen, mantuko mineralen ikerketa esperimentaletan eta bero-fluxuaren aldeketetan oinarritzen dira. Uhin-sismikoen abiadurak aztertuz berehala soma daiteke trantsizio-eremuaren gaineko (410 km) eta azpiko (670 km) mugak batez ere P- uhinen bapateko abiadura-hazkundearekin lotuta daudela (2.2 Ird.). Beste alde batetik, laborategian burututako ikerketa esperimentalek bapateko abiadura aldaketa hauek mantuko mineral nagusiaren fase aldaketen ondorioa direla erakutsi dute. Mantuko mineral arruntena olibinoa da (Mg, Fe) 2SiO4. 410 km-ko etengunetik gora olibinoak egitura kristalino arrunta du, baina sakonera honetan dauden presio eta tenperatura baldintzetan egitura hori desegonkortu eta espinelaren egitura lortzen du inolako aldaketa kimikorik jasan gabe (2.5 Ird.). Egitura kristalino berrian olibinoaren oxigeno-atomoak lotura tetraedrikoa erakusten dute, olibinoaren aurreko egituraren antzera, baina egitura berriaren paketamendua trinkoagoa denez, arrokaren dentsitatea handitu egiten da. 670 km-ko etengunea olibinoaren beste fase aldaketa baten bidez azaltzen da. Kasu honetan, olibinoaren espinela egitura oraindino trinkoagoa den perovskitaren egiturara eraldatzen da. Fase aldaketa honen eraginez silize atomo bakoitzaren inguruan kokatutako oxigeno atomoak 4 izan beharrean 6 dira eta ondorioz egitura tetraedrikoa oktaedrikoa bihurtzen da (2.5 Ird.). Iraganean etengune hau mantuaren barne konposizio ezberdineko bi eremu bereizteko erabili izan zen, eta gaur egun bertan konposizio aldaketarik ematen ez dela jakinik ere goi-mantu eta behe-mantuaren arteko muga bezala onartzen da. Behe-mantua. Behe-mantua, Lurreko azalaren azpitik, 700 eta 2.900 km artean hedatzen da. Nahiz eta sakonera hauetako tenpertaurak izugarriak izan, lurrazalak eta goi-mantuak bertan eragindako presioa nahikoa da behe-mantuko materialak egoera solidoan mantentzeko. Sakonerarekin mineralak eta kristalen egiturak gero eta trinkoagoak direnez, behe-mantuko dentsitatea progresiboki handituz dihoa. Ondorioz, P-uhinen abiadura mantuaren oinaldean 13.6 km/sg-koa da. Sakonera hauetako presio eta tenperatura baldintzak laborategian simulatuz, behe-mantua magnesio-silikato eta oxido astunekin eratuta egon daitekeela ondorioztatu da, perovskitaz (MgSiO3) eta periklasaz (MgO) batez ere. Nukleo-mantu muga. Mantu eta nukleoaren arteko muga 2.900 km-ko sakonera inguruan kokatzen da. Lurraren barneko etengune guztietatik uhin-sismikoen abiadura-aldaketa nabarmenenak muga honek eragiten ditu, bertan Lurreko materialen arteko dentsitate eta konposizio aldaketa nabarmenena aurkitzen delako. Muga zeharkatzean P-uhinen abiadura bapatean 13.6 km/sg-tik 8.1 km/sg- ra jeisten da, eta S-uhinak bertan desagertzen dira. P-uhinen abiadura zurruntasun eskaseko materialetan moteldu egiten dela eta S-uhinak likidoetan zehar transmititzen ez direla aspalditik ezaguna denez, nukleoaren kanpo-eremua likidoa dela ondoriozta daiteke. Nukleo-mantu muga honetan 5.5 gr/cm3-ko dentsitatea duten arroka ultramafiko oso trinkatuaen ondoren 10-13 gr/cm3-ko dentsitatea duen burdina eta nikelezko nahasketa urtua aurkitzen dugu. Aipatutako nukleo eta mantuaren arteko mugaren oso irudi sinplifikatua da. XX. mendearen erdialdetik ezagunak dira muga honek gainetik eta 200-300 km-ko zabalera duen eremu batean (D'' eremua; ikus 2.1.9 atala) ematen diren abiadura sismiko anomaloak. Gaur egun, eta tomografia sismikoari esker, abiadura anomalo hauei buruz datu gehiago lortu hal izan dira. Alde batetik, zenbait eremuetan egon beharko liratekenak baino P-uhin sismikoen abiadura handiagoak neurtzen dira. Gaur egun, abiadura hauek azaltzeko iradokitako eredurik hedatuenak ezaugarri kimiko bereziekin lotuta daudela dio. Baliteke ezaugarri kimiko berezi hauek subdukzio-eremuetan hondoratutako eta nukleo-mantu mugan pilatutako litosfera ozeanikoaren ezpalen ondorioa izatea. Litosfera pilaketa- eremu hauei "anti-kontinenteak" deritze. Beste aldetik, egon beharko liratekenak baino P-uhin sismikoen askoz abiadura txikiagoak ere neurtzen dira, abiadura ultra-txikiko eremuak(ultra-low velocity zones, ULVZ). Abiadura ultra- txikiko eremuak nukleo eta mantuaren mugako azaleraren %44 betetzen dute, eta litosfera ozeanikoen ezpalak aurkitzen ez diren eremuetan garatzen dira, bertan nukleotik mantura dagoen bero-fluxua handiagoa delako. Abiadura ultra-txikiko eremuak mantu sakoneko materialen fusio partzialaren ondorio direla uste da. Fusio partzialaren eraginez P- eta S-uhinek %10 eta %30 bitarteko abiadura-murrizketa jasaten dute eta honek fusio patziala %5 eta %30 artekoa izan daitekela iradokitzen du. Baliteke ere abiadura ultra-txikiko eremuen konposizioa eta mantuarena ezberdinak izatea eta ezberdintasunak nukleo eta mantuko materialen artean egon daitezkeen erreakzio kimikoen ondorioa izatea. Beraz, argi dago nukleo eta mantuaren arteko muga ez dela etengune sismiko soila, eta orain arte uste izan dena baino askoz ere sekretu gehiago gordetzen dituela. Etorkizunean, tomografia sismikoaren teknikak hobetu ahala eta gero eta indar handiagoko ordenagailuak erabiliz Lurreko muga ezezagun honek gordetzen dituen sekretu hauetako asko ezagutu ahal izango dira. 2.1.3.- Nukleoa Lurraren nukleoa Martitza baino zerbait handiagoa da, 3.486 km-ko erradioa du. Nahiz eta Lurreko bolumenaren 1/6 baino ez izan, hain da dentsoa, planetako masaren 1/3 baino gehiago osatzen duela. Nukleoko presioa presio atmosferikoa baino 3 milioi aldiz handiagoa da eta bertako tenperaturak 4.700°C ingurukoak izan behar direla onartzen da. Nukleoa, batez ere, burdina eta nikela bezalako metal dentsoen nahasketaz (gutxienez % 90 burdina) eratuta dagoela suposatzen da, tartean beste zenbait elementu arinak ere ager daitezkeelarik. Uhin sismikoen abiadura-aldaketen bidez nukleoa bi eremutan banatzen da: 2270 km-ko lodiera duen kanpo-nukleo likidoa eta 608 km-ko erradioa duen barne- nukleo solidoa (2.2 Ird.). Nahiz eta segurazko eremu biak burdina eta nikelezko nahasketaz eratuta egon, egoera ezberdinaren arrazoia eremu bakoitzeko presio eta tenperatura baldintzetan aurkitu beharra dago. Kanpo-nukleoan tenperaturaren eragina nabarmenagoa denez bertako materialen fusio-puntua gainditzen da eta burdina eta nikelezko nahasketa egoera likidoan aurkitzen da. Aldiz, barne-nukleoan presioak eragin handiagoa du eta materialak fusio- puntutik behera mantentzen direnez egoera solidoan aurkitzen dira. 2.2.- LURRAREN ERREOLOGIA Lurraren barneko estreinako kilometroak bi geruza ezberdinetan banatzen dira, baina ez konposizio edo abiadura sismikoen aldaketen ondorioz geruza nagusiak bezala, baizik eta beraien portaera mekanikoarengatik. Hau da, arrokek esfortsuen aurrean erakusten duten portaerarengatik (erreologiaren definizioa), erakusten duten zurruntasun edo elastizitate proportzioengatik. Lurraren lehendabiziko 100-150 km-ak, lurrazala eta mantuaren azaleko zati bat barneratuz, arroka solidoz eta erlatiboki zurrunez eratutako litosferaosatzen dute. Litosferaren azpitikastenosferadugu, egoera solidoan dauden arrokez eratuta ere, baina beroak ahuldutako arrokak dira eta portaera plastikoagoa erakusten du. Lurrazaleko eskala handiko prozesu geologiko guztiak, hala nola mendikateen eraketa, bulkanismoa, jarduera sismikoa, edo arro ozeanikoen sorrera eta desagerpena, bi geruza hauen arteko ezberdintasunetan oinarrituta daude. Ondoren, litosfera eta astenosferaren ezaugarriak zehatzago deskribatuko dira. 2.2.1.- Litosfera Lurraren gaineko isostasia fenomenoak (1.2.3 atala) eta lurrazalaren gain kokatutako gainzamen aurrean (sumendi baten sorrera, pilaketa sedimentario handiak) Lurraren azalak duen jokabidea eztertu zirenean aipatu zen estreinakoz litosfera terminoa. Baina terminoaren benetako hedapena plaka-tektonikaren teoria sortu zenean etorri zen, plakak litosfera zatiak zirela iradoki zenean (plaka litosferikoak). Beraz, Lurraren barneko zatiketa egiteko erreologia erabiliz gero litosferak azaleko geruza osatuko luke. Litosfera azpiko astenosferatik denbora-eskala geologikoan makurdurarekiko zurruntasuna erakusten duelako bereizten da. Makurdurarekiko zurruntasuna gorputz batek ez okertzeko jartzen duen erresistentziaren neurria da, eta gorputzaren izaera elastikoaren ondorioa da. Adibidez, altzairuzko habe batek makurdurarekiko zurruntasun erlatiboki handia du, eta gomazko geruza lodi batek makurdurarekiko zurruntasun erlatiboki txikia. Guztiz ez-elastikoak diren materialak, eztia edo laba bezalakoak, ez dute makurdurarekiko zurruntasunik. Litosfera ezin da gorputz guztiz elastikotzat hartu denbora-epe luzetara fluidoen gisa jokatzeko gaitasuna duelako. Beraz, litosferak gainzama baten aurrean duen erantzuna denboraren araberakoa da. Denbora-epe batean litosferak gainzama jasan dezake aldaketarik pairatu gabe, baina ondoren progresiboki hondoratuko da plakaren beheko aldearen fluxuarengatik. Beraz, litosferaren portaera erreologikoa zehazki definitzeko gorputz likatsu-elastikoa dela esan beharra da. Hala ere, litosferak ez du portaera bera eremu geodinamiko guztietan. Kratoi lodi eta hotzetan, mendikate gazteetan edo eremu ozeanikoetan litosferaren ezaugarriak ezberdinak direnez esfortsuen aurrean erakusten duen portaera ere ezberdina izango da. Litosferak lurrazala eta mantuaren zati bat barneratzen du. Normalean, lanak errazteko asmoz litosferaren oina 1280°C-ko isoterman kokatzen da, nahiz eta tenperatura honi buruzko eztabaida oraindino oso sutsua izan. Tenperatura honetan gutxi gora behera goi-mantuko peridotiten silikato ugariena, olibinoa, ahuldu egiten da, esfortsuen aurrean oso errez deformatuz. Isotermaren sakonera mantuko egitura termikoaren arabera aldatzen denez, litosferaren oina ez da beti sakonera berean aurkitzen. Honez gainera, toki konkretu bateko litosferaren sakonera denboran zehar alda daiteke, lurraldea berotu edo hoztu ahala. Adibidez, ozeano-gandorretako gailurren azpitik litosferak zenbait kilometrotako lodiera baino ez du, 1280°C-ko isoterma azaletik oso gertu aurkitzen delako. Aldiz, lautada abisalen azpitik litosferak 100 km-ko lodiera izan ohi du, eta kratoien azpitik 150 km-koa. Beraz, litosfera eta astenosferaren arteko mugadenboran eta espazioan aldakorra den muga-termiko gisa ikus daiteke. Muga honek azpitik eta gainetik materialek beroa garraiatzeko erabiltzen duten sistema ere guztiz ezberdina da, litosferan beroa kondukzioz garraiatzen den bitartean azpiko mantuan konbekzioz garraiatzen delako. 2.2.2.- Astenosfera Astenosfera osatzen duten materialak makurdurarekiko zurruntasunik gabeko fluido kikatsuen gisa jokatzen du denbora-eskala geologikoan. Baina, aurreko gaian aipatu den bezala, denbora-tarte oso laburretan portaera elastikoa erakusten dute uhin sismikoak transmititzeko gai direlako. Astenosferako materialen fluxua edo konbekzioa bertan makurdurarekiko zurruntasunik ez dagoelako eta tenperatura edota konposizio ezberdintasunek eragindako dentsitateraren aldaketa lateralak daudelako gertatzen da. Baina ez da ahastu behar astenosferako materialak egoera solidoan aurkitzen direla (fusio partziala jasan duten abiadura baxuko geruzaren arrokak salbu), eta konbekzio- fluxua ez dela fluidoen antzera ematen baizik eta kristalen prozesu plastiko eta difusionalen bidez. Astenosferaren azpiko muga kokatzeko orduan ikertzaileak ez dira ados jartzen. Zenbait geologoek goi-mantuaren eta behe-mantuaren, edo trantsio-eremuaren, konbekzioak guztiz independienteak direla uste dute, eta orduan astenosferaren oina 410 km-ko etengunean kokatzen dute. Beste batzuek 670 km-ko etengunean kokatzen dute trantsizio-eremu eta behe-mantuaren artean dagoen kontraste errologiko nabarmenaz baliatuz (2.6 Ird.). Azketik, beste zenbaiten arabera mantuan konbekzio eredu orokorra dagoenez astenosferaren oina bereizteko beharrik ez dagoela iradokitzen dute. 2.1.2 atalean definitutako abiadura- baxuko geruza astenosferaren goiko aldean aurkitzend a. 2.3.- LURRAREN KONPOSIZIOA Lurraren eta bere baitan ezberdintzen diren unitate nagusien konposizio kimikoa zehaztea Lur-zientzien helburu nagusienetakoa da. Datu zuzenen bitartez lurrazal eta goi-mantuaren informazioa baino lortu ezin denez zeharkako bideak erabili behar dira Lurraren zein eremu sakonen konposizioari buruz ereduak plazaratzeko. Ereduak homogeneitate batera heldu dira, baina lan-teknika berriak garatu ahala lortzen diren datu ugariengatik eta zehatzagoengatik ereduak etengabeko birmoldaketa prozesuan ari dira. Ondoren, Lurraren konposizio orokorra lortzeko jarraitu izan diren urratsak eta lortu diren emaitzak azalduko dira laburki. Gero, Lurraren barne ezberdindutako konposizio ezberdineko geruza bakoitzaren ezaguarri kimiko eta mineralogikoak aipatuko dira. 2.3.1.- Lurraren konposizio orokorra Lurraren konposizio orokorra ondorioztatzeko erabiltzen den bide zuzenena meteoritoen ikerketatik datorrena da. Sarritan meteoritoak inklusio txiki borobilduak gordetzen dituzte eta inklusio hauetako elementu-portzentaiak ez dute zerikusirik inguruko arrokaren elementu-portzentaiekin. Inklusioak kondruloakbezala ezagutzen dira eta kondruloak dituzten meteoritoakkondritoak. Kondruloak Eguzki-sistema eratu zeneko jatorrizko Eguzki-nebulatik kondentsatutako tantatxoak direla onartzen da. Tantatxo hauek, beraien inguruan eratutako meteoritoak babestuta, bere jatorrizko egitura eta konposizioa aldaketarik gabe mantendu dute sortu zirenetik. Kondrito-meteoritoak zuzenean Eguzki-nebulatik eratu zirela onartuz, Lurraren konposizio orokorrari buruzko hurbilketa batean kondruloen elementu- proportzioak eta Lurrarenak parekoak direla onartzen da. Baina kondruloen eta Lurraren artean ezberdintasun nagusi bat dago; kondruloetako elementuak bolumen osoan zehar uniformeki hedatuta dauden bitartean, Lurran geruzapen nabarmena erakusten dute. Beraz, Lurraren barnean elementuen banaketa nola emanten den (nukleo burdinaduna, mantu silikatatua eta lurrazala) ulertzea beharrezkoa da. Lurraren barneko elementuen banaketa azaltzeko erabiltzen den ereduari Lurraren diferenziazioaderitzo. Meteoritoen ikerketaren bidez Lurraren konposizio orokorra ondorioztatzeko beste hurbilketa bat ere egin daiteke. Meteroritoak konposizioaren arabera talde ezberdinetan sailkatzen dira. Talde nagusienak meteorito burdinatsuak, arrokatsuak, karbonatodunak eta beraien arteko nahasketaz sortutakoak izan daitezke. Ikertzaileek uste dute meteoritoen konposizioa eta proportzioak ikertuz Lurraren konposizio orokorretik gertu dagoen hurbilketa egin daitekela ere, baina ez dira adoz jartzen meteorito mota ezberdinen proportzioa zein izan behar den zehazteko orduan. 2.3.1.1.- Lurraren diferenziazioa Lurra eratu zenean, orain dela 4.550 Mu, pilatutako materiala gaur egun Lurraren barne definitzen diren 5 eremu nagusietan (nukleo, mantu, lurrazala, hidrosfera eta atmosfera) bereizten hasi zen. Eremu bakoitzaren konposizioa zeharo ezberdina da. Nukleo eta mantuaren arteko bereizketa Lurreko bilakaeraren estreinako urratsetan gertatu bazen ere, lurrazala, hidrosfera eta atmosferaren artekoa askoz ere bilakaera luzeagoaren ondorioa izan da. Lurra eratzeko planetesimalak elkartzean gertatutako talkek frikzio-bero izugarria sortu zuten. Berotasun honek bi ondorio nabarmen izan zituen: alde batetik, berotasunak gasen askapena sortu zuen, eta bestetik, planeta osoa magma bihurtu zuen. Egoera honetan, planeta galdatutako burdina eta arroka silikatatuen arteko nahasteka bat baino ez zen izango. Burdina galdatuen dentsitatea konposizio ezberdineko beste magmena baino handiagoa denez magma burdinatsuak Lurraren barnerantz hondoratuko ziren galdatu arrokatsuengandik inguratuta geldituz. Nukleo burdinatsuaren sorrera grabitazionala Lurreko bilakaeraren estreinako urratsetan gertatu zela uste da, hasierako 100 Mu-tan. Beraz, meteorito kondritikoetan aurkitutako burdina portzentaiekin konparatuz (%35) mantuan eta lurrazalean aurkitutako burdina portzentai oso txikia da (%6), eta nukleoaren eraketa-prozesuak azal dezake. Hau izan zen Lurreko bilakaeran gertatutako diferenziazioaren lehendabiziko urratsa, eta ondoren gertatutako diferenziazio-prozesuak bezala, materialen arteko dentsitate ezberdinatasunean oinarrituta dago. Apurka apurka magmazko bolak bero galdu ahala azalean zarakar fin bat eratu zen, estreinako lurrazala. lurrazala. Baina hasierako lurrazala oso argala zen eta barneko magmen mugimendu zurrunbilotsuen bidez etengabe puskatua eta birzurgatua izaten zen. Magma beroen etengabeko erupzioek Lurreko atmosferan pilatuko ziren gas ugari askatzen zituzten. Ondorioz, nahiz eta Lurraren adina 4.500 Mu-koa izan, hasierako bilakaera kaotikoaren eraginez oso bitxiak dira 4.200 Mu baino arroka zaharragoak aurkitzea, aldiz 4.200 Mu baino arroka gazteagoak ugari dira. Noizbait Lurreko bilakaeraren lehendabiziko Mu hauetan, planetak mantuko materialaren zati bat Lurretik askatzen duen izugarrizko talka baten eragina jasaten du. Talkaren ondorioz askatutako materiala Lurraren inguruko orbitan biraka hasi eta kontsolidatu egiten da gure Ilargia eratuz. 2.3.1.2.- Lurraren konposizioa Lurreko konposizio orokorrari buruzko hipotesiak meteoritoen analisietatik sortu dira betez ere. Datu hauek Lurraren barneko ezaugarri fisikoen inguruan lortutako azkeneko datuekin konbinatuta sortzen sira gaur egun ezagutzen diren Lurraren konposizioari buruzko eredu gehienak. (2.7 Ird.). Hala ere, konposizio orokorra ondoriotatzeko arazoak planteiatzen dituzten guztiz frogatu gabeko zenbait ideia onartu behar izaten dira. Oso bolatilak ez diren elementuetarako onartzen da Lurreko kontzentrazio- portzentaiak kondritoen parekoak direla. Baina inoiz ez da frogatu, eta segurasko inoiz ezin izango da frogatu, kondrito-mota ezberdinak Lurra eratu zeneko jatorrizko material planetarioa era egokian islatzen dutela. Elementu nagusietarako onartzen da mantua kimikoki homogeneoa dela. Beraz, goi- mantuko arrokak analisatuz mantuko konposizio orokorra lortuko da. Lurrazal kontinentalaren konposizioak ez du zerikusirik mantuak duenareik, baina Lurreko silikatoen proportzioarekiko horren gutxi errepresentatzen duenez (%0.5) lurrazalaren eraketak ez duela, era nabarmenean, mantuko elementu nagusien kontzentrazioa aldatu onartzen da. Hala ere, mantua kimikoki geruzatuta egon daitekela iradokitzen dutenak ere badaude. Datu sismikoek eta laborategian burututako esperimentuek Lurraren nukleoa %80- 90 bitarteko proportzioan Fe eta Ni-zko nahasketa batez eratuta dagoela esaten dute. Nukleoa soilik burdina eta nikelaz eratuta egongo balitz izango lukeen dentsitatea gaur egun duena baino %10-15 handiagoa izango zen, ondorioz nukleoaren barne elementu arinak egon behar direla onartzen da. Baina nukleoko elementu arinen izaera eta portzentaiei buruz ere, ikertzaileen artean oraindino ez da adostasun orokorrik lortu. 2.4.- LURRAZAL KONTINENTALAREN EGITURA ETA KONPOSIZIOA Lurrazal kontinentalaren bataz besteko lodiera 35 eta 40 km artean dagoela onartzen da eta lurrazal kontinentala osatzen duten arroken bataz besteko adina 2.220 Mu dela uste da. Hala ere, lurrazal kontinentalaren ezaugarri nabarmenena lodiera, izaera zein adinean duen hetereogeneitatea da. 1990. Hamarkadararte hetereogeneitatea lurrazalaren egitura geruzatu arras arruntaren bitartez azaldu zen. Gaur egun aldiz, egitura geruzatu arbuiatu da eta geologikoki zentzudunagoak diren gradiente-ereduak onartzen dira. Eredu hauek lurrazal kontinentalaren egitura bertikala ingurune geologioaren arabera, eta sarritan ingurune geologiko berean ere, oso aldakorra dela baino ez dute adierazten. Gradiente-ereduak bat datoz akrezio, deformazio, metamorfismo, plutonismo eta bolkanismo urrats ugari barneratzen dituen lurrazal kontinentalaren jatorri konplexuarekin. Ondoren, lurrazal kontinentalaren konposizioa ondorioztatzeko erabiltzen den hurbilketa baten urrats ezberdinak deskribatzen dira. Hurbilketa honetan hiru dira erabiltzen diren parametro nagusiak. Lehendabiziko parametroa, lurrazal kontinentalean P-uhinek jasaten dituzten abiadura aldaketak ezagutzeko burututako 500-tik gora soslai sismikoek osatzen dute. Lortutako datuen proportzionalitatea mantentzeko eta lurrazal kontinentalaren hetereogeneitatea aintzat hartzeko lurrazal kontinentala lau eremu geodinamikotan bereiztu da: ezkutu eta plataformak (%69), orogenoak (%15), estentsioaren eraginpean dauden lurraldeak (%19) eta arku kontinentalak (%6). Kontinentetako ertz egonkorrak ez dira kontutan hartu, lurrazal ozeaniko ea kontinentalaren arteko trantsizio- eremuan kokatzen direlako. Bigarren parametro gisa lurrazal kontinentaleko arroken gain laborategian baldintza ezberdinetan neurtutako abiadura sismikoak erabili dira. Hirugarrena aldiz, azalean arruntak diren elkarte-petrologikoak sakonean ere harremanetan egongo direla onartzetik dator. 2.4.1.- Lurrazal kontinentalaren egitura eta abiadura sismikoak Lurrazal kontinentalaren gehiengoa ezkutu eta plataforma Aurrekanbriarrek (600 Mu baino zaharragoak) osatzen dute. Ezkutu eta plataforma hauek ezaugarri propioak dituzten adin ezberdineko bi multzotan bana daitezke. Alde batetik, eremu Proterozoikoek (600-2.600 Mu) 40 eta 55 km bitarteko lurrazala eta oinaldean abiadura altuko geruza bat (7 km/sg) dute, eta bestetik, eremu Arkearrek (2.600-3.800 Mu) 27-40 km bitarteko lurrazala dute baina ez dute oinaldeko abiadura handiko geruzarik erakusten. Lurralde hauetan gehi orogenoetan, arku bolkanikoetan eta estentsioaren eraginpean dauden lurraldetan lortutako lurrazal kontinentalaren lodierak 2.8 irudiko histograman islatu dira. Lurrazal kontinentalean neurtutako lodiera txikiena 16 km-koa izan da, Etiopiako Afar triangeluan, eta lodiena 72 km-koa, Txinan kokatutako Tibeteko plataforman (2.8 Ird.). Logikoki, muturreko datuen portzetaia oso txikia da eta lortutako neurrien %95-a baino gehiago 22 eta 57 km bitarteko lodierak izan dira. Lodiera hauetatik at aurkitzen diren lurraldeak Zenozoikoak edo gazteagoak direnez, denborarekin lurrazal kontinental lodiko eremuak argaltzeko eta lurrazal kontinental argaleko lurraldeak loditzeko joera izango dutela onartu beharra dago. Lurrazal kontinental arrunt batean zehar P-uhinak duten bataz besteko abiadura 6.45 km/sg ingurukoa da (2.9 Ird.) eta Moho etengunea zeharkatu ondoren goi- mantuan neurtzen den bataz bestekoa 8.07 km/sg-koa (2.10 Ird.). 5 eta 10 km arteko sakoneretan P-uhinen abiadurak handitu egiten dira bapatean, 6.0-6.2 km/ sg-ak harrapatuz. 15 eta 20 km bitartean abiadurak progresiboki handitu egiten dira, normalean 6.3 km/sg-tik gora aurkitzen direlarik. 25 km inguruan berriro abiaduraren bapateko hazkundea behatzen da, 6.6 km/sg-ko abiadurak lortuz. Lurrazal kontinentalaren barne 25 km-tan ematen den bapateko abiadura aldaketak (Conraden etengunea) goi-lurrazalaren (6.0-6.3 km/sg) eta abiadura ertaina duen (6.6-6.8 km/sg) bitarteko lurrazalaren (zenbait kasutan behe-lurrazala) arteko muga gradazionala islatzen du. 30 eta 50 km arteko sakoneretan P-uhinen abiadura progresiboki handitu egiten da eta 40 km-tik aurrera eredu bimodala ikus daiteke, abiaduraren bi maximoak 6.8-6.9 eta 7.2 km/sg-an aurkitzen direlarik. 45 eta 50 km artean abiadura arruntena 7.3 km/sg-koa da, baina abiaduren aldakortasuna nabarmena da (6.1-7.5 km/sg), eta oraindino bereiz daiteke eredu bimodala. 2.4.2.- Lurrazaleko arroka kristalinoen abiadura sismikoak Lurrazal kontinentalaren barne P-uhinen abiadurak nola aldatzen diren ezagutu ondoren, lurrazalean sakonerarekin gertatzen diren aldaketa petrologikoak zehaztu nahi izanez gero lurrazal kontinentala osotzen duten arroka-mota nagusien abiadura sismikoak ezagutu beharko dira. Asmo honekin burututako lan esperimentaletan arroken mineralogiak, kimismoak eta gradu metamorfikoak abiadura sismikoan duten eragina zehaztu da. Horrela, lurrazal kontinentala osatzen duten arroka-mota guztien abiadura sismikoak neurtu dira. Abiadura hauek finkatzerakoan kontutan hartu diren baldintza nagusiak hauek dira: arroken anisotropia (arrokaren norabide ezberdinetan uhinek duten abiaduren arteko erlazioa), presioa, tenperatura eta dentsitatea. 2.11 irudian, 20 km-ko sakoneran nagusi diren presio eta tenperatura baldintzetan, arroka-mota ezberdinetarako neurtu diren P-uhinen bataz besteko abiadurak aurkezten dira. Baldintza hauetan serpentinitak, metagrauwackak, andesitak eta basaltoak dira 6 km/sg baino abiadura txikiagoa duten arroka bakarrak. Arroka-mota gehienak 6.0 eta 6.5 km/sg-ko abiadura erakusten dute. 6.5 eta 7.5 km/sg-tik gorako abiadurak arroka mafikoek eta anortositek eta marmolek erakusten dituzte. Zalantzarik gabe, abiadura handieneko arrokak mantuaren barne kokatzen diren piroxenitak eta dunitak eta lurrazal kontinentalean aurki daitezkeen eklogitak dira. Irudian agerian gelditzen da arroken abiadura sismikoa ez dagoela soilik gradu metamorfikoaren menpe. P-uhinen abiaduraren eta zeharkatutako arroken dentsitatearen arteko erlazioak finkatzea garrantzitsua da, grabitate-anomalien bidez dentsitateak neur daitezkeelako eta dentsitateetatik zuzenean uhin sismikoen abiadurak ondoriozta daitezkeelako. 2.12 irudian 20 km-ko sakonerari bataz besteko gradiente geotermikoa erabiliz dagozkion 309°C-tan arroka-mota ezberdinak duten dentsitatea erakusten da. Adierazgarria da mantuko arrokak (piroxenita eta dunitak) lurrazal kontinentaleko arroken soluzio linearretik nola aldentzen diren. 2.4.3.- Lurrazal kontinentalaren konposizioa Lurrazal kontinentalaren konposizioari buruz proposatzen den edozein ereduak hiru ikerketa-esparruetatik lortutako datuak uztartu behar ditu: (1) lurrazal kontinentalaren egitura sismikoa; (2) sakonera ezberdinetan egon diren eta gaur egun azalean beha daitezkeen arroka-elkarteen petrologia eta; (3) laborategian lurrazaleko arroketan neurtutako abiadura sismikoak. Datu hauek guztiak esku artean izan ondoren lurrazalaren egitura eta konposizioari buruzko hipotesiak eraiki daitezke. 2.13 irudian sakonera ezberdinetako ezaugarri petrologikoak, P-uhinen abiadura sismikoak, dentsitateak eta SiO 2-ren proportzio-aldaketak uztartzen dituen lurrazal kontinentalari buruzko eredu bat erakusten da. Sakonera ezberdinetarako iradokitzen diren elkarte petrologikoak azalean arruntak diren arroka-elkertetatik ondorioztatu dira. Adibidez, gneis granitiko, gneis tonalitiko eta anfiboliten arteko elkartea arrunta da lurralde metamorfikoetan eta hauen ezaugarri sismikoak bat datoz lurrazal ertaineko abiadura sismiko arruntenekin. P-uhinen bataz besteko abiadura sakonerarekiko zirkulu beltzez irudikatu da eta lerro horizontalek desbiazio estandarra erakusten dute. Gneis granitiko, gneis tonalitiko, anfibolita, granulita mafiko eta granatedun granulita mafikoen abiadura- sakonera erlazioak ere irudikatu dira. Sakonera konkretuko tarteetan P-uhinen bataz besteko abiadura sismikoarekin bat datozen arroka mota bakoitzaren portzentaiak 2.13 irudiaren ezkerraldean adierazi dira. Eredu honen arabera goi-lurrazala batez ere gneis granitikoekin eratuta egongo litzateke eta sakonerarekin gneis tonalitikoagoak progresiboki gero eta ugariagoak izango lirateke. Bitarteko lurrazalean anfibolitak ugaritu egiten dira. 25 eta 35 km artean anfiboliten eta granuliten fazien arteko trantsizioa gertatzen da. Sakonera handiagoetan granatea gero eta mineral arruntagoa izango litzateke eta Mohorovicic etengunearen gainetik granatedun granulita mafikoak izango lirateke nagusi. Eredu honetan dentsitatea handitu egiten da azaleko 2.660 kg/m 3-tik oinaldeko 3.100 kg/m3-ra. SiO2-k sakonerarekin jasaten duen portzentai- aldaketa 5 km-ko tartetan agertzen den arroka-elkartearen bataz besteko analisi kimikoetatik ondorioztatu da. Izugarria da SiO2-ren portzentai ezberdintasuna kontinenteen azaleko eremuen (%70) eta lurrazal kontinental sakonaren artean (%47). Ereduan onartutako arroka-moten bolumen-portzentaiak eta bakoitzaren bataz besteko konposizio kimikoa erabiliz lurrazal kontinentalaren bataz besteko kimismoa ondoriozta daiteke (2.14 Ird.). Taulan ikertzaile ezberdinek proposatutako portzentaiak adierazi dira. Portzentai hauek lurrazal kontinentalezko zutabe bertikal arruntentzat egokiak izan daitezke, baina beti izan behar da gogoan inguru geodinamikoaren arabera aldakortasuna nabarmena dela. Orain arte lurrazal kontinentalaren elementu nagusiak baino ez dira aipatu, baina agian lurrazal kontinentalaren ezaugarri kimiko adierazgarriena elementu aztarna bateraezinetan(mantuko fusioan partzialean zehar fase likidoarengatik preferentzi handia erakusten dituzten elementuak) duen aberastasuna izan daiteke. Nahiz eta lurrazal kontinentala mantu osoaren masarekiko %1-a baino gutxiago izan elementu aztarna bateraezinak bertan agertzen dira kontzentratuta. Elementu aztarna bateraezin ugarienak potasio, thorio eta uranioa dira, eta hiru elementu hauek goi-mantuan baino 200-400 aldiz kontzentratuago agertzen dira lurrazal kontinentalean. Lurraren konposizio orokorrari buruzko ereduetan Lurreko U, Th eta K guztiaren %25 eta %50 bitarteko kopurua kontinenteetan aurkitzen dela onartzen da. 2.5.- LURRAZAL OZEANIKOA Lurrazal ozeanikoaren lodiera arruntak 6-10 km bitartekoak dira. Geologikoki oso gaztea da, ozeanoetako lurrazala ez da 200 Mu-ra heltzen. Erakusten duen egitura eta konposizioa oso homogeneoak dira, lurazal ozeanikoaren ozeano- gandorretako sorrera prozesua beti berdina dela iradokiz. Nahiz eta lurrazal kontinentala baino zabalera handiagoa bete, arazo teknikoak direla medio guztiz ezezaguna izan zen II Gerrate Mundiala bukatu zen arte. Geroztik, teknologia eta teknika geofisikoak hobetu ahala lortu diren datuak gero eta ugariago eta zehatzagoak izan dira. 2.5.1.- Lurrazal ozeanikoa ezagutzeko erabili diren metodoak Lurrazal ozeanikoa osatzen duten arrokak ezagutzeko historikoki erabili diren metodoak bi multzotan bana daitezke. Alde batetik metodo zuzenak daude, hau da, lurrazal ozeanikoa azaleratzen den toki naturalean aztertzen da. Metodo hauek abantaila nabarmena dute ikerketa askoz ere zehatzagoak burutu ahal direlako, eta duten eragozpenik handiena ikerketak uraren azpitik egitean sortzen diren arazo teknikoak dira. Bestetik, zeharkako metodoak (ikerketa geofisikoak eta ofioliten azterketa) daude, eta erakusten duten arazo larriena beti interpretazio-gradu bat barneratzen dutela da. Hala ere, ikerketak aurrera egin ahala interpretazio gradua zeharo murriztu da. 2.5.1.1.- Metodo zuzenak Hondo ozeanikoa eratzen duten arrokak ezagutzeko erabilitako sistemarik zaharrena zalantzarik gabe "dragadoa" da. Sistema honetan itsasontzi batek hondorantz zabalik dagoen aho metaliko handi bat garraiatzen du abiadura motelean, eta honek lurrazal ozeanikoaren azaleko harriak irensten ditu. Metodoaren akats handienetarikoa bilaketa itsua dela da, dagoena zurgatu egiten da aurresailkapenik gabe. Arazoa 1960. urtearen geroztik erabili diren urpekuntzien bitartez konpondu zen. Hauekin behaketa zuzena egiteaz gain laginketa selektiboa egitea posiblea da akoplatuak dituen pintza mekaniko handi batzuei esker. Baina printzipioz, urpekuntzien bitartez lurrazal ozeanikoaren gaineko azala baino ezin da aztertu eta ikertzaileen artean betidanik egon da lurrazal ozeanikoak sakonean erakusten dituen aldaketak geofisikoak azaltzeko nahia. Helburu honekin, 1970. urtetik aurrera eta lan-programa internazionalei esker, itsasontzietatik gidatutako zundaketa-kanpainak burutu dira, lurrazal ozeanikoaren laginketa jarraitua lortzeko asmoz. Orain arte lurrazal ozeanikoan egindako zundaketarik handiena 2.100 m-koa da, eta 200 m itsas-sedimentu eta lurrazal ozeanikoaren 1.900 m zeharkatu dira. Ozeano Barearen ekialdeko gandorraren inguruan lurrazal ozeaniko osoa zulatzeko hainbat ahalegin egin dira, baina zailtasun teknikoak direla medio ez da orain arte lortu. Lurrazal ozeanikoaren zehar-ebakirik osatuena 1988. urtean lortu zen, Atlantiar ozeanoko gandorra zeharkatzen duen Vema faila transformakorraren bloke baten zehar Nautile urpekuntziak egindako bidaian (2.15 Ird.). Zehar-ebakian jadanik ezaguna zen, baina zuzenean sekula baieztatu gabe zegoen, itsas-hondoko arroken sekuentzi ordenatua ageri da. Haustura-eremuaren hondoa peridotitaz eratuta dago. Arroka hauek batez ere olibinoz osotuta daude, eta lurrazalekoak baino askoz Mg gehiago eta Al eta Ca gutxiago dute. Lurrazal ozeanikoaren azpiko mantukoak direla onartzen da. Itsasoko uraren eraginez peridotitak hidratazioz alteratu egiten dira, olibinoa serpentina bihurtuz. Ondorioz, peridotiten bolumena handitu egiten da eta pisua irabazten dute (arrokaren pisuaren 1/6 uraren ondorioa da). Zehar-ebakia jarraituz, -4.500 km-ko sakoneran Nautile urpekuntziak mantuko serpentinita eta peridotitak atzean utzi eta arroka mota oso ezberdinak aurkitzen ditu, lurrazal ozeanikoaren barne kokatzen diren gabroak. Gabro eta mantuko peridotiten artean, urpekuntziak Moho etengunea zeharkatu du. Mantua batez ere olibinoz eratuta badago, gabroetan piroxenoak eta plagioklasa kaltzikoak dira nagusi. Gabroen konposizio kimikoa basaltoena da eta kristalaren tamainarengatik bereizten dira, askoz ere handiagoak gabroetan. Kristalek tamaina handia lortu ahal izan dute magma lasai kristaldu delako itsasoko uren ukipenetik salbu. Ondoren, -4.000 eta -3.000 m artean, Nautilek konplexu filoniarraderitzon eremua zeharkatu zuen. Konplexu filoniarra elkarren artean intruitzen duten filoi basaltiko subertikalez eratuta dago. Gandorretan isurtzen diren magmak filoi hauetan zehar egiten dute goranzko bidaia. Zehar- ebakiaren azkeneko 800 m-tan laba basaltikozko kolada eta pillow-laben arteko txandakapena ikus daiteke. Gainetik, lurrazal ozeanikoa sortu zenetik, orain dela 16 Mu, basaltoen gainean pilatutako sedimentu ozeanikoen estalkia dago. Nautile urpekuntziak burututako zehar-ebakiaren ondoren zehar-ebaki berdintsuak irudikatu dira beste zenbait tokitan, zabalkuntz-abiadura moteleko gandorren inguruan gauza bitxia aurkituz. Abiadura moteleko ozeano-gandorren gailurretan peridotitak azaleratzen dira zuzenean. Itsas azpiko higadura arbuigarria denez, toki hauetan ozeano-gandorraren gainetik lurrazal ozeanikorik ez dela sortu iradokitzea logikoa litzateke. Zabalkuntz-abiadura azkarreko gandorretan aldiz, basaltozko geruza oso jarraitua ageri da. 2.5.1.2.- Zeharkako metodoak Lurrazal ozeanikoa detaile handiz ezagutzea ahalbidetu duten zeharkako metodoak ikerketa geofisikoak eta ofioiliten azterketa izan dira. Teknika geofisikoen artean zalantzarik gabe erabiliena eta informazio gehien eman duena uhin sismikoen abiaduren analisia izan da. Osagarri gisa metodo akustikoak, grabimetrikoak, magnetikoak eta konduktibitate-elektrikoarenak erabili dira. Baina, lurrazal ozeanikoaren egitura eta konposizioari buruzko sekretu ilunenak ere argitzeko tresna baliagarriena ofiolitetan burututako ikerketak izan dira. Ofiolitakgaur egun lurrazal kontinentalaren gainean dauden aintzinako lurrazal ozeanikoen aztarna edo zatiak dira. Ofiolitak lurrazal kontinentalaren gainera tektonikoki zamalkatutako litosfera ozeanikoaren zatiak bezala interpretatu zirenetik, aurretik hipotesiak baino ez ziren lurrazal ozeanikoari buruzko ideia ugari baieztatu edo ezeztatu ahal izan ziren, azkenik lurrazal ozeanikoaren eredu kongruentea lortu delarik. 2.5.2.- Lurrazal ozeanikoaren egitura eta konposizioa Lurrazal ozeanikoan zehar uhin sismikoek erakusten dituzten abiadura aldaketak lurrazal ozeanikoa zenbait geruzatan bereizteko erabili dira. P-uhinen abiadurak erabiliz lurrazal ozeanikoaren barne egiten den zatiketarik hedatuena ondorengoa da (2.16A Ird.). Lehendabiziko geruzak (1) P-uhin sismikoen transmisio-abiadura txikia dauka (2.2 km/sg), abiadura hau 1.5 g/cm 3-zko dentsitatea duten materialeei dagokielarik. Geruza honen lodiera aldakorra da, baina beti geruzarik argalena da. Azpitik lodiagoa den 2. geruza bat dago (2), P-uhinen transmisio-abiadura handiagoarekin (5.1 km/sg), beraz 2.7 g/cm3-zko dentsitatea duelarik. 3. geruza bat ere bereizten da (3), bigarrena baino uhin-abiadura handiagoarekin (6.7 km/sg) eta dentsitate berarekin. 1, 2 eta 3 geruzek osotzen duten gorputza, lurrazal ozeaniko arrunt baten egitura da. Azpitik dauden materialak (4), 8.1 km/sg-ko abiaduraz eta 3.3 g/cm 3-zko dentsitateaz, mantuaren barne kokatzen dira jada. Geruza bakoitzaren argibide litologiko eta petrologikoak lortzeko metodo zuzenak eta zeharkakoak erabiltzen dira. 1. geruza.- Material sedimentarioz soilik osatutako geruza da. Arroka hauek trinkotasun eskasa eta H2O proportzio altua dute, ondorioz dentsitate txikia eta P-uhinen transmisio-abiadura txikia ere. Arroka sedimentario hauek silizedun eskeletoen (erradiolaritak) pilaketaz eratuta daude batez ere. Orokorrean geruza sedimentarioa ozeano-gandorretatik kontinentetarantz loditu egiten da. Lurrazal ozeanikoaren azaleko geruza sedimentarioa itsasoan bizi diren animalien oskolez eratuta dagoenez, zenbat eta lurrazal ozeanikoa zaharragoa izan geruza lodiagoa izango da, sedimentazio-denbora luzeagoa izan delako. Beraz, ozeano-gandorretako gailurren inguruan geruza hau ez dago edo oso mehea da. 2. geruza . Ozeano-gandorretatik isuritako arroka bolkanikoen pilaketaz dago eratuta. Labak kolada masibo edo pillow-laba gisa azalera daitezke, normalean egitura- mota bien arteko txandakapena ikusten delarik. Pillow-labak emisio gunetik egoera likidoan sortzen dira eta hoztean azpian duten hondo ozeanikoaren geometriara egokitzen dira. 2. geruza honetako arroka bolkanikoek toleita- basaltoen konposizioa dute. Geofisikoki 2. geruza uniformea da, aldiz litologikoki egitura ezberdineko bi eremu bereizten dira. Gainean aurretik aipatutako kolada masibo eta pillow- laben arteko txandakapena dago eta azpian konplexu filoniarra deritzon eremua. Filoi hauek bertikaletik gertu daude, ozeano-gandorrekiko paralelo kokatzen dira eta, aurretik aipatu den bezala, magmek gorantz egiteko erabiltzen dituzten bideak dira. Oro har, filoiak diabasaz eratuta daude eta ikuspuntu kimikotik gaineko koladen konposizio bera dute, baina pikor tamaina handiagoa. Konplexu filoniarraren lodiera gutxi gora behera km batekoa izaten da, eta geruza osoak 2 km inguruko lodiera du. Arrunta da basalto-koladen eta pillow-laben artean arroka sedimentarioen aztarnak aurkitzea, laben isurketa prozesua aktiboa den bitartean sedimentazioa gelditzen ez delako. 3. geruza .- Konplexu filoniarraren azpitik geruzarik lodiena (4-5 km) eta aldaera litologiko handiena aurkezten duena dago. Urpekuntziek faila transformakorretan zehar burututako zehar-ebakietan eta ofiolitetan ere, geruza honen goiko aldean gabro masibo edo isotropoak, eta azpitik orientazio nabarmena erakusten duten gabro bandeatuak bereizi dira. Zenbaitetan, gabro bandeatuen azpitik piroxenitazko geruza mehea, eta honen azpitik dunitazko (%90 baino gehiago olibino) beste geruza argal bat definitzen dira. Datu hauek guztiak erabiliz lurrazal ozeanikoaren bataz besteko konposizioa lor daiteke (2.17 Ird.). Konposizio ezberdintasunetan oinarritutako lurrazal ozeanikoaren geruzapen orokor honetaz gain, azken urteotan garatutako sismologia teknika berriei esker, uhin-sismikoen abiadura aldaketen azterketa zehatzagoak burutu dira. Ondorioz, konposizio aldaketekin zuzenean loturarik ez duen lurrazal ozeanikoaren beste zatiketa-eredu bat iradoki da (2.16B Ird.). Eredu berri honetan 2. geruza hiru zatitan (2A, 2B eta 2C) eta 3. geruza bi zatitan (3A eta 3B) banatzen dira. Eredu berri honek lurrazal ozeanikoa aurretik uste zena baino korapilotsuagoa izan daitekela iradokitzen du. 2A geruzan uhin sismikoen abiadura azkar handitzen da sakonerarekin, eta haustura ugariko azaleko basaltoen eremua izan daiteke. Hausturak sakonerarekin itxi egiten direnez uhinen abiadura handitu egiten da nabarmenki. 2B geruzan uhin sismikoen abiadura konstantea da eta gorputz estrusiboen gehiengoa osatuko luke. 2C geruzan aldiz, berriro uhin sismikoen abiadura azkar hasten da sakonerarekin, segurazko aldaketa metamorfiko bati, aldaketa litologiko bati, edo failatu eta failatu gabeko arroken arteko trantsizioari lotuta. 2.5.3.- Ofiolitak Ofioliten ikerketak, ofiolitak lurrazal ozeanikoaren lurgaineko aztarnak bezela interpretatu zirenetik, izugarri ugaritu dira azken batean lurrazal ozeanikoaren berezitasunak ezagutzeko biderik errazena eta zehatzena delako. Gainera, ofiolitek aintzinako ozeano edo itsasoen aztarnak dira ere eta edozein garaiko berreraiketak egiteko beharrezkoa da ofioliten bilakaera ezagutzea. Ofiolita izena (grekotik "ofis" ---> sugea eta "litos" ---> arroka), XIX. mendearen hasierako Brogniart naturazale frantzesak asmatu zuen, kolore berdeko eta itxura ezkatatsua aurkezten duen arroka batentzako. Kolore berdea arrokaren eratzaile nagusia den serpentinaren ondorioa da. Gaur egun ofiolita hitza ez da arroka konkretua definitzeko erabiltzen baizik eta sekuentzi konkretua duen arroka-elkarte batentzako. Mendearen hasieran, oraindino lurrazal ozeanikoaren egitura ezagutzen ez zenean, Alpetan (ofiolita ugari erakusten duen mendikatea) lan egiten zuten geologo italiarrek ofiolita eta litosfera ozeanikoaren arteko lotura iradoki zuten. Hala ere, hipotesia arbuiatu egin zen 60. hamarkadara arte, litosfera ozeanikoari buruzko datu zehatzak lortu ziren arte. Hasiera batean ofiolitak eremu geodinamiko konkretuan sortutako litosfera ozeanikoarekin baino ez ziren lotzen, irla- arkuetan eta arku-oste arroetan sortutakoekin, beraz subdukzioaren ondorioz eratutako lurrazal ozeanikoarekin. Baina ofioliten jatorri konkretu honen aurka ezin arbuiatu daitekeen datua dago, ofiolita-moten ugaritasuna. Printzipioz, ofiolita-mota bakoitzak berezko jatorria izan beharko luke. Gaur egun ofiolita oso bat, hau da deformazio tektonikoek banatu eta apurtu ez dutena, oinetik gainara gutxi gora behera geruzatuta dagoen ondorengo arroka sekuentziaren bitartez eratuta dagoela onartzen da (2.18 Ird.): - hidratazioaren bitartez serpentinita bilakatuz gehiago edo gutxiago alteratutako peridotitak - gainetik dunitazko eta piroxenitazko geruza argal bi ager daitezke, ondoren bandeatu nabarmena erakusten dituzten gabroak eta gainetik gabro masiboak - beraien artean intruitzen diren basaltozko filoiez eratutako konplexu filoniarra - laba basaltikoen koladak eta pillow-laba egitura dituztenen arteko txandakapena - erradiolarioz eratutako sedimentu silizeoak Argi dago, sekuentzia honen eta Nautile urpekuntziak Vema faila transformakorrean zehar egindako zehar-ebakian aurkitutakoaren artean berdintasunak ugari direla. 2.6.- MANTUA Mantuaren egitura teknika sismologiakoak erabiliz lortu bada, konposizioa ondorioztatzeko hiru informazio-iturri nagusi erabili dira: azalean agertzen diren mantuko arrokak; mantuko fusiotik eratorritako magmek eratzen dituzten arroka igneoak; eta mantuko mineral eta arroken ezaugarri fisikoen laborategi- azterketak. Goi-mantuko arroka arruntenak peridotitak dira eta aldiz mantu sakoneko mineral ugariena perovskitaren egitura desitxuratua duen magnesio silikatoa da (Mg, Fe)SiO 3. Honetaz baliatuz mantuaren egiturarekin harreman estua duen mantuko zatiketa mineralogikoa iradoki da. Goi-mantuari (7/40-410 km) peridotitaren eremua eta behe-mantuari (670-2900 km) perovskitaren eremua deritze. 410 eta 670 km artean aldaketa mineralogiko nagusiak gertatzen direnez, egitura sismilogikoan proposatutako trantsizio-eremua terminoa mantendu egiten da ondo datorkiolako. 2.6.1.- Goi-mantuko konposizioa Goi-mantuko edo peridotitaren eremuko konposizioa lortzeko bide zuzenak eta zehiarrak erabil daitezke. Alde batetik, lurralde konbergentetan eta zamalkadura handien bitartez lurrazal kontinentalaren gain kokatutako litosfera ozeanikoen (ofiolitak) mantuko arrokak analiza daitezke. Mantuko arrokak zuzenean aztertzeko beste aukera bat ere badago, mantuan sortutako magmek sarritan urtu gabeko mantuko arroka zatiak azaleratzen dituztelako. Arroka zati hauei xenolitoderitze, beraien konposizioaren eta garraio gisa erabili duten magmen konposizioaren artean lotura zuzenik ez dagoelako. Batez ere bi dira xenolitoak garraia dezaketen magma-motak: basalto- eta kinberlita-magmak. Kinberlitak diamanteen arroka ostalaria izateaz gain erupzio-abiadura oso azkarrak dituztelako dira ezagunak. Magma-mota batek zein besteak goranzko bidaian mantuko zatiak bereganatu eta azaleraino garraiatzeko gaitasuna dutela dirudi. Azken urteetan goi-mantuko arroken laginak mantutik bertatik bildu ahal izan dira ere. Barea ozeanoan, Hegoamerikako Galapagos uharteen mendebaldean, Nazca, Cocos eta Barea plakak banatzen ari dira. Banaketa eragiten duen ozeano- gandorretariko batean (Hess Deep ozeano-gandorra) 5.1 km-ko sakonera duen rift ozeanikoa dago, eta bertan 1993. urtean burututako zundaketan mantuko laginak atera ziren. Goi-mantuko konposizioa ondorioztatzeko zeharkako metodoak ere erabil daitezke. Honetarako, laborategian mantuko arroken fusioa eragiten da baldintza ezberdinetan, mantutik eratorritako benetako magmen konposizioa lortu nahian. Azken batean, magmak mantuko peridotiten fusio partzialetik sortzen direnez, urtu gabeko arroken konposizioa eta magmen konposizioa nahastuz mantuko benetako konposizioa lor daiteke. Petrologia esperimentalaren bitartez benetako prozesua errepikatzea zaila da, baldintza ugariren eraginpean dagoelako. Bide zuzenak edo zeharkakoak erabiliz goi-mantua batez ere peridotitaz eta eklogiten portzentai txiki bataz (agian %5-10) osatuta dagoela ondorioztatu da. Peridotiten mineralogia arrunta olibinoz (%60), ortopiroxenoz (%30) eta klinopìroxenoz (%6) eratuta dago. Falta den %4 sakoneraren arabera batez ere plagioklasaz, espinelaz eta granatez osatzen da. 2.6.2.- Trantsizio-eremuko konposizioa Trantsizio-eremuan uhin sismikoen abiadura biziagotu egiten zela jakin ondoren, eztabaida sutsua egon zen arrazoien inguruan. Eztabaidaren gakoa, abiadura mantuaren barneko aldaketa kimikoen eraginez edo sakonerarekin presioak eragindako mantuko mineralen fase-aldaketen eraginez gertatzen ote zenaren inguruan zegoen. Gaur egun, nahiz eta abiadura-jausiak olibinoaren fase aldaketekin lotuta daudela jakin, oraindino ez da guztiz baztertu goi-mantu eta behe-mantuaren artean aldaketa kimikoren bat egon daitekenaren susmoa. Zenbait ikertzailen aburuz behe-mantuan burdina edo silize proportzio altuagoak aurki daitezke, baina aldaketa kimikoren bat egonez gero ere oso txikia izan behar du. Oro har, mantuko konposizioa lortzeko bidean behe- eta goi-mantuaren artean aldaketa kimiko nabarmenik ez dagoela onartzea hurbilketa egokitzat jotzen da. 410 km inguruko sakoneran olibinoak espinelaren egitura hartzen duela aipatu da (2.5 Ird.), baina aldaketa gertatu bitartean espinelaren egitura deformatua erakusten duen beste fase bat ere sortzen da. Bi faseak naturan agertzen direla frogatu ahal izan da, nahiz eta oso ingurune bitxietan izan, meteoritoen talkek eragindako shock-eremuetan. Bitarteko faseari wadsleytaeta espinelaren egitura duenariringwooditaderitze. Era berean, goi- mantuko piroxenoen katioiak progresiboki granatearen katioiekin nahastu egiten dira, eta fase biak guztiz homogeneizatuta daudeneanmajoritaizeneko fase minerala sortzen da. Mineral hauen arteko proportzioak sakonerarekiko 2.19 irudian islatu dira. Behe-mantuko presio altuko fase mineral ugariena aldiz (Mg,Fe)SiO 3da, eta perovskitaren egitura ortorronbiko deformatua erakusten du. Behe- mantuko bolumena izugarri handia denez, beldurrik gabe Lurreko mineral ugariena perovskita dela esan daiteke. Trantsizio-eremuaren azpitik mineral honek erakusten duen nagusitasunaren ondorioz behe-mantuari sarritan perovskita- eremua deritzo. Behe-mantuko konposizioa goi-mantuak duenarekin parekatzeko perovskitarekin batera,magnesiowüstitaizeneko kloruro sodikoaren egitura duen (Mg,Fe)O minerala eta perovskitaren benetako egitura duen CaSiO3(Ca-perovskita) minerala ageri dira. 2.6.3.- Mantuko konposizioa Beraz, mantua magnesio-burdinadun silikatoekin eta proportzio txikiagoetan Al edo Ca bezelako elementuak barneratzen dituzten silikatoekin eratuta dagoela esanez laburbil daiteke (2.20 Ird.). Elementu nagusietan erreparatuz gaur eguneko mantuaren konposizioa homogeneotzat har daiteke, baina elementu aztarna eta isotopoak aztertuz oraindino guztiz ezagutzen ez diren zenbait aldaketa somatzen dira. Lurra eratu zenetik mantua lurrazalean, hidrosferan eta atmosferan pilatuz joan diren zenbait elementuetan txirotuta dago, meteoritoak aztertuz ondorioztatu den jatorrizko mantuaren konposizioarekiko. Mantuko elementu aztarnen txirotasuna elementu hauek erakusten duten bateraezintasunaren ondorioa da, hau da, fusioa gertatzen denean sortutako fase likodoan pilatzeko duten gaitasunaren ondorioa. Adibidez, ozeano-gandorretan hartutako mantuko laginak txirotasun-gradu handiena dutenak dira, lurrazal ozeanikoa ozeano-gandorren azpiko goi-mantuko peridotiten fusioaren ondorioz sortzen delako eta historioa geologikoan zehar prozesua hainbat aldiz gertatu delako. Aldiz, mantu-sakonaren konposizioa islatzen dituzten magmek (luma gorakorren eraginez sortuak; 6. gaia) txirotasun-gradu txikiagoa erakusten dute, fusio partzialeko prozesu orokorretatik salbu aurkitzen direlako. Irla-arkuetako magmek aurreko bi adibideen arteko ezaugarriak erakusten dituzte. Litosfera kontinentalaren mantuko ezaugarri kimikoak ere bereziak dira, elementu aztarna bateraezinetan oso txirotuta dagoelako eta heterogeneitate kimiko handia erakusten duelako. Heterogeneitatearen arrazoietako bat lurrazaletik mantura igarotako elementu bateraezinetan aberatsak diren fluidoak izan daitezke, horrela mantua elementu hauetan “birraberastu” egiten da. 2.7.- NUKLEOA Liburuan zehar etengabe aipatuko dira lurrazal eta mantuaren arteko harremanak eta prozesuak, baina nukleoari buruzko aipamenak askoz ere murritzagoak dira. Nukleoa zuzenean aztertzea ezinezkoa da azalean ez dira ezagutzen zuzenean nukleotik iritsitako arrokarik, beraz halabeharrez nukleoa aztertzeko zeharkako metodoak erabili behar dira. Nukleoari buruzko informazioa oso ikerketa-esparru urrunduetatik bildu da, eta informazio gehien eskaini duten esparruak ondoren deskribatzen direnak dira. Dentsitatearen ikerketa. Planetaren konposizioari buruzko hipotesiak bere dentsitatea eta barneko geruza bakoitzarena kalkulatuz sor daitezke, lortutako datuak arroka ezagunen dentsitateekin erkatuz. Planetaren masa eta bolumena ezagutuz gero, dentsitatea zuzenean kalkulatzen da masa bolumenarengatik zatituz. Planetaren masa planetak barneratzen duen materia-kopuruaren neurria da, eta planetaren inguruko sateliteen orbita-periodoen gain Newtonen mugimenduaren legeak aplikatuz kalkula daiteke. Bolumena topografia-teknikak erabiliz, bai lurrazaletik zein sateliten bidez espaziotik, lortzen da. Ezaguna da lurrazaleko arrokek duten bataz besteko dentsitatea 2.5-3.0 g/cm3bitartekoa dela, eta aldiz Lurrerako kalkulatu den dentsitatea 5.5 g/cm3da. Hasiera batean, azaleko materialak baino ezagutzen ezzirenez, agian hauek sakonerarekin jasango zuten dentsitatearen hazkundea Lurraren 5.5 g/cm3-ko bataz bestekoa lortzeko lain izan zitekela iradoki zen. Aldiz, laborategian egindako esperimentuek argi erakutsi dute lurrazaleko arrokak sakoneko presioen eraginpean jarriz ezin dela inolaz ere Lurraren bataz besteko dentsitatea lortu. Beraz, Lurraren barneko materialen konposizioak ez du zerikusirik azalan ikusten denarekin. Lurraren nukleoa, batez ere, burdinaz eta nikel proportzio txiki bataz eratuta dagoela onartuz lortzen den bataz besteko dentsitatea bat dator Lur osoko dentsitatearekin. Uhin-sismikoen ikerketa. Aurretik aipatu da 2.900 km-ko sakoneran P-uhinen abiadura izugarri aldatzen dela. Likidoa den kanpo-nukleorako neurtutako P- uhinen abiaduren bitartez kalkulatu da eremu horretako dentsitatea, eta bertako presio izugarriak kontutan hartuz, burdina nagusi deneko galdatu baten bitartez baino ezin direla azaldu ondorioztatu da. Egia esan, uhin sismikoen abiaduraren eta dentsitatearen arteko erlazioa erabiliz, nukleoa soilik burdinaz eratuta egongo balitz baino %10-15 bitarteko dentsitate txikiagoa duela ikusten da. Dentsitate txikiago honen arrazoia nukleoan, burdina eta nikelaz gain, agertzen diren elementu arinen portzentai txikiak dira. Gaur egun, eztabaida bizia dago nukleoko elementu arin hauen izaeraz eta proportzioaz. Hala ere, ikertzaile gehienek silize, oxigeno eta sufre proportzio txikien agerpena onartu egiten dute (2.21 Ird.). Oro har, nukleoan diferenziazio prozesuak gertatu eta gertatzen ari direla onartzen da. Lurra sortu zenean nukleo osoa galdatuta egongo litzateke eta Lurraren bilakaeran zehar jasandako hozketaren ondorioz barne-nukleoa solidifikatu egin da. Prozesu honetan zehar nukleoko elementu arinak kanpo-nukleoan pilatuz joan dira, barne-nukleoa burdina eta nikelaren arteko nahasketa baino ez delarik. Kanpo-nukleoan pilatutako elementu arinen eraginez fusio-puntua jeitsi egiten da, eta ondorioz bertoko materialak likido gisa manten daitezke. Barne-nukleoa zeharkatzen duten eta barne-nukleoaren albotik pasatzen diren P- uhinen abiadurak erkatuz, ikertzaileek barne-nukleoak Lurreko beste geruzak baino biraketa-abiadura azkarragoa duela ondorioztatu dute. 1967 eta 1995 urte bitartean Alaskan kokatutako sismografoak ozeano Atlantiarraren hegoaldeko Hego-Sandwich uharteen inguruan gertatutako lurrikaren uhinak erregistratu dituzte. Sismograma hauen ikerketak barne-nukleotik igarotako uhinen bidai- denbora gero eta laburragoa dela erakutsi du, eta aldiz, barne-nukleoaren albotik igarotakoen bidai-denborek ez dutela aldaketarik jasaten. Aldaketa hauek barne-nukleoaren eta Lurraren beste eremuen biraketa-abiadura ezberdinak direlako baino ezin dira azaldu. Egindako neurketen arabera barne-nukleoak 400 urtetara beste eremuek baino errotazio bat gehiago burutzen du. Lurraren prezesioa. Lurraren barne-eremuetako dentsitatea kanpo-eremuetakoa baino handiagoa dela, Lurrak Eguzkiarekiko, Ilargiarekiko eta izarrekiko duen mugimenduarengatik ondoriozta daiteke ere. Imagina dezagun Lurra Eguzkiaren inguruko orbitaren ardatzarekiko biraketa-ardatza okertuta (23.5°) duen ziba bat bezala (2.22 Ird.). Gaur egun, Lurraren biraketa-ardatzak Ipar-izarraren norabidea du (Polaris), baina urtero zertzobait aldatzen da. 26.000 urtetan zehar aldaketa hau jarraituz gero, biraketa-ardatzaren norabidea Ipar-izarretik urrundu eta 47°tako errotazioa burutu ondoren berriro Ipar-izarrerekin lerrokatuko litzateke. Lurreko biraketa-ardatzaren mugimendu motel honi Lurraren prezesioa deritzogu. Egun, prezesioaren neurketa astronomiko oso zehatzak lortu dira. Baina, zergaitik Lurraren prezesio-mugimendua? Biraketa-mugimenduaren ondorioz Ekuadore inguruan Lurra puztu egiten da (21 km) eta aldiz poloetan uzkurtu. Ondorioz, Lurraren geometria esferikoa izan beharrean esferoide oblatoen itxurakoa da. Lurreko biraketa-ardatza okertuta dagoenez Eguzkiaren zein Ilargiaren grabitazio-eremuek Lurreko ardatza beraiekiko lerrokatzeko joera duen indarra eragiten dute. Lurrak grabitazio-bultzakadak jasaten ditu, baina ardatza lerrokatzeko beste indarrik ez dute. Bultzakadaren eraginez biraketa- ardatzak prezesioa jasaten du, bira osoa burutzeko 26.000 urte behar direlarik. Ziba bat biraka jartzerakoan gauza bera gertatzen da (2.22 Ird.). Ardatza bertikalki kokatuz ziba puntu bakarraren gainean geldituko da biraka, aldiz, ardatza bertikalarekiko okertuta badago prezesio-mugimendua jasango du. Zibaren prezesio-errotazioak zibaren errotazioa baino askoz ere abiadura txikiagoa du. Prezesio mugimenduak biraketa-sistemetan kanpo-indarrek biraketa-ardatzaren norabidea aldatzeko joera dutenean gertatu ohi dira. Lurraren prezesioa, Ekuadorean zeharreko konkordura eta Eguzkia eta Ilargiko grabitate indarrak neurtuz, Lurraren barne-eremuetako materialak azalekoak baino askoz ere dentsitate handiagoa izan behar dutela ondorioztatu da. Adibidez, Lurraren dentsitate orokorra lurrazalak duena izango balitz prezesioaren maiztasuna 26.000 urtekoa izan gabe 31.500 urtekoa izango litzateke. Nukleoa burdinaz osatuta dagoela onartuz, lortzen den prezesioaren maiztasuna bat dator Lurrak benetan duenarekin. Meteoritoak. Aspalditik da ezaguna meteoritoen burdina-proportzioak lurrazalekoak eta mantukoak baino askoz ere altuagoak direla. Hortaz, meteoritoak Lurraren adin bera dutela eta prozesu beraren bitartez sortu zirela onartuz mineralen proportzioak batean eta bestean berdinak izan behar dira. Mineralen arteko proportzioak mantentzearren, logikoa da mantuan eta lurrazalean agertzen ez den burdina nukleoan pilatuta dagoela imaginatzea.                                       52
