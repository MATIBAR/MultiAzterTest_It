                                                                            4. gaia                 4.- PLAKA-TEKTONIKAREN GEOMETRIA ETA ZINEMATIKA  Plaka tektonikaren teoria definitu ostean aurretik zeuden hipotesi eta eredu ugari birplanteatu beharra zegoen. Mendikateen sorrera, sumendien bilakaera, lurralde bateko lurrikaren ezaugarriak eta beste prozesu geologiko guztiak orain plate tektonika izeneko teoria bateratzailearen barne azaldu behar ziren. Horrela, plaka tektonikarekin lotura zuzena duten ingurune geodinamiko berriak sortu edo birrantolatu beharra zegoen. Ondoren, lurrazal kontinental eta ozeanikoaren barne bereizten diren ingurune geodinamiko desberdinak azaletik deskribatuko dira, hurrengo gaietan ingurune bakoitzari buruz luze eta sakon hitz eginten delako. Oro har, zuzenean edo ez-zuzenean lurrazaleko topografiaren ezaugarriak litosferako mugimenduaren ondorioa dira. Plaka-tektonikaren teoriak mugimendu hauek deskribatzeaz gain Lurraren azaleko gertaera tektoniko oro azaltzen ditu. Plaka bakoitzaren mugimendua gorputz-zurrunen mugimenduarekin pareka daiteke. Plakak gorputz-zurrunen mugimendua dutela esateak ez du suposatzen plakak benetan zurrunak eta deformaezinak direla, estreinako hurbilketa batean plaka- tektonikak plaken barne-eremuetan ez duela deformazio nabarmenik eragiten baizik. Plaken mugimenduek eragindako deformazio gehiena plaken arteko mugetan zehar luzatzen diren eta hamarreko edo ehundaka kilometroko zabalera duten gerrikoetan pilatzen da. Zenbait lurraldetan, aldiz, deformazioa plaken barne eremuetara ere heda daiteke, plaken arteko muga lausotuak eratuz. 4.1.- LURRAZALAREN FISIOGRAFIA: EREMU KONTINENTAL ETA OZEANIKOAK Oro har, Lurraren azala bataz beste konposizio granitikoa duen lurrazal kontinentalean eta gutxi gora behera konposizio basaltikoa duen lurrazal ozeanikoan bana daiteke. Itsas-mailatik gora kokatutako eremuak kontinentalak dira, ozeanoetako irlak salbu, eta gaur egun eremu hauek Lurreko azalaren % 29.22-a betetzen dute, ozeano eta itsasoak beste % 70.78 betetzen duten bitartean. Aldiz, lurrazal kontinentalak Lurreko azaleraren % 34.7-a estaltzen du, lurrazal ozeanikoak beste % 65.3 osotzen duen bitartean. Ezberdintasun hauek lurrazal kontinental eta ozeanikoaren arteko muga kostaldea ez delako suertatzen dira.Kontinentetako egiturak eta eremuak uraren azpitik dute jarraipena, beraz kostaldea oso gutxitan dator bat muga geologikoekin. Ozeanoen gaur eguneko maila, batez ere glaziare kuaternarioen urtze prozesuen ondorioa da. Pleistozenoko garai hotzetan itsasoa kontinente-plataformetan zehar atzeratu zen, zenbaitetan gaur egun 130-200 m ur azpitik dauden amildegietaraino. Kostaldeko desegonkortasuna fenomeno arrunta da historia geologiko guztian zehar, eta ondorioz eremu kontinental eta ozeanikoen arteko benetako muga geologikoa itsasoan barneratuz bilatu behar da. Lurreko gainazalaren altitude eta sakoneren maiztasun-kurbaren azterketa txiki baten bidez, distribuzio bimodala nabari daiteke (4.1 Ird.). Garaiera arruntena 300 m-koa da eta sakonera arruntena -4.800 m-koa. Aldiz, muturretako portzentaiak oso txikiak dira arrunta denez, horren arrunta ez dena -2.000 eta -3.000 m artean kokatuta dauden sakonerak oso eskasak izatea da. Honek garbi erakusten du itsas-mailaren gainetik dauden lurrak eta eremu ozeaniko sakonak lurralde oso ezberdinak direla, kontinente-ertzak bien arteko trantsizio-eremu estuak direlarik. Halabeharrez, trantsizio-eremu hauetako berezitasun eta historio geologikoa, kontinente zein ozeanoen geodinamikaren menpe daude. 4.2.- EREMU GEODINAMIKO EZBERDINAK Plaka-tektonika eta ozeanoen zabalkuntzaren argigarri nabarmenena ozeanoen hondoan aurkitzen da, bertan ozeano-gandorretako mugimendu dibergentearen bitartez litosfera ozeaniko berria eratzen delako. Lurrazal ozeanikoaren eraketa eta bilakaera-urrats gehienak oso ondo ezagutzen dira, baina honek Lurraren eboluzio geodinamikoaren % 4 baino ez du adierazten, ezagutzen den lurrazal ozeaniko zaharrenak 196 Mu baino ez duelako (4.2 Ird.). Lurraren historio geodinamikoaren beste % 96 kontinenteetan bilatu beharra dago. Honek abantaila nabarmena du lurrazal kontinentalaren ikerketa askoz ere errazagoa delako, baina kontinenteek gordetako historia geologikoa argitzea ez da erraza, sarritan aintzinako ezaugarri geologikoak prozesu geologiko gazteagoen bitartez partzialki edo guztiz ezabatuta daudelako. 4.2.1.- Arro ozeanikoak Ozeanoetako hondoaren eremu oso zabalak horizontaletik oso gertu aurkitzen dira. Eremu hauetako lurrazal ozeanikoak oso lodiera eta konposizio uniformea izan ohi du. Ozeanoetako eremu lau hauetan ozeano-gandorrak eta lautada abisalak bereizten dira. Nahiz eta ozeano-gandorren sistemak Lurraren ezaugarri topografiko eta tektoniko nabarmenetariko bat eratu, gandorretako alpeen bataz besteko malda 1° edo 2°-ren azpitik egon ohi da. Ozeanoen gain burututako grabitatearen neurketek aire-askeko anomalia, oro har, zerotik hurbil aurkitzen dela erakusten dute. Beraz, arro ozeanikoen gehiengoa oreka isostatikoan aurkitzen da, eta garaiera ezberdintasunak meterialen dentsitate edo lurrazal ozeaniko edota mantuaren lodiera ezberdintasunen ondorio dira. Eremu ozeanikoetako egitura tektonikoak zentzunaz deskribatzeko plaken mugetako eta plaken barneko ezaugarriak bereiztu behar dira. 4.2.1.1.- Plaken arteko mugak ozeanoetan Ozeanoetako plaken arteko muga dibergenteak, ozeano-gandorrak, topografikoki lurralde goratuak dira. Sarritan gandor erdi- ozeanikoak deritze, baina ozeano guztietan zehar hedatzen den egitura izaki, benetan arro ozeanikoaren erdian aurkitzen den bakarra Atlantiarreko ozeano- gandorra da. Ozeano-gandorrek eremu goratu ia jarraitua eratzen dute, gutxi gora behera 40.000 km-ko luzerarekin, 1.000 eta 3.000 km bitarteko zabalerarekin eta arro ozeanikoetako lautada abisalekiko bataz beste 2.5 km-ko garaierarekin. Ozeano-gandorretako egitura nagusiak faila normalak dira, bertako lurrikaren foku-mekanismoen ikerketak eta morfologiak adierazten duten bezala (4.3 Ird.). Faila normalak bat datoz gandorren ardatzarekiko perpendikularrak eta plaken mugimendu erlatiboarekiko paraleloak diren estentsio-indarrekin. Lurrazal ozeanikoan garatutako plaken arteko muga transformakorretan bi eremu bereizten dira. Alde batetik, banatutako bi gandorren artean garatzen den faila-transformakorra, bertan bi plaken arteko mugimendu horizontala ematen delarik, eta bestetik, gandorretatik at eta plaka baten barne luzatzen diren haustura-eremuak (4.4 Ird.). Faila transformakorrek zein haustura-eremuek erliebe topografiko zorrotzak, okerdura handiko failak eta inguruko arroken deformazioa erakusten dituzte. 10.000 km baino desplazamendu handiagoak zurga dezakete eta, oro har, oso estuak izaten badira ere, 100 km-ko zabalera dutenak ere behatu dira. Jarduera sismikoa batez ere faila transformakorrean pilatzen da, eta lurrikaren foku-mekanismoek norabide-failen ondorio dela erakusten dute. Haustura-eremuetatik eta faila transformakorretatik gertu kokatutako lurrazal ozeanikoaren lodiera normala baino argalagoa izaten da. Ozeanoetako plaken arteko muga konbergentetan paraleloak diren bi egitura linear bereizten dira: irla-arkuak eta fosa ozeaniko sakonak. Oro har, irla- arku eta fosak milaka km luzera duten arku geometriako segmentuetan antolatuta daude. Alderantzizko faila aktiboak dira nagusi plaken arteko mugan zehar, aldiz irla-arkuetan eta arku-osteko eremuetan faila normalak ugariagoak izan daitezke (4.5 Ird.). Irla-arkuetako lurrazalaren bataz besteko lodiera 25 km- koa da, lurrazal ozeaniko arrunta baino nabarmenki lodiagoa. Hala ere, lurralde hauetan lodiera oso aldakorra da, irla-arkuko ardatzaren bi aldetarantz lurrazal ozeanikoak berehala bere lodiera arrunta berreskuratzen duelarik. Irla-arku gazteetako lurrazal ozeanikoa argalagoa izan ohi da. 4.2.1.2.- Plaketako barne-eremuak ozeanoetan Plaken arteko mugetatik urruntzean ozeanoetako eremu sakonenak eremu oso lauak eta oso zabalak dira, eta lautada abisalakderitze. Lautada hauek sedimentu pelagikoz eta turbiditikoz estalitako lurrazal ozeaniko arrunta erakusten dute. Lautada abisalen barne jatorri desberdina izan dezaketen azalera handiko lurralde goratu edo ozeano-plataformaaurki daitezke. Badirudi zenbait ozeano-plataforma eremu kontinentalak izan daitezkeela, beste zenbait jarduerarik gabeko arku bolkanikoak dira, eta besteak basalto-pilaketa izugarriak. Plataforma hauen azalera ehundaka edo milaka km2-koa izan ohi da, eta lautada abisalarekiko 1 eta 4 km arteko garaiera erakusten dute. Ozeanoetako plaken barneko beste egitura arruntak garaiera nabarmeneko, normala baino lurrazal ozeaniko lodiagoko eta jarduera sismikorik gabeko gandor aseismikoakdira. Gandor aseismikoak ozeano-gandorretatik bereizteko erabiltzen diren ezaugarri nagusiak jarduera sismikoren eza eta luzera mugatuagoa dira (4.6 Ird.). Kasu gehienetan, sumendi basaltikoen lerrokamenduengatik eratuta daude. Ozeano Barean aurkitzen den Hawaii-Emperor katea da gandor aseismiko ezagunena (4.7 Ird.). 4.2.2.- Lurrazal kontinentalaren egitura Aurreko gai batean aipatu da, lurrazal kontinentala ozeanikoa baino askoz lodiagoa, dentsitate eta abiadura sismiko txikiagokoa eta egitura konplexuagokoa dela (3.1 atala). Oro har, lurrazal kontinentalaren barne ezkutu Aurrekanbriarrak eta lurralde Fanerozoikoak bereizten dira, adin ezberdintasunaz gain talde bateko eta besteko lurraldeak ezaugarri tektoniko bereizgarriak dituztelako. 4.2.2.1.- Ezkutu Aurrekanbriarrak Kontinente guztiek 550 Mu baino zaharragoak diren arroka Aurrekanbriarrak azaleratzen direneko lurralde zabalak erakusten dituzte. Oro har, lurralde hauek inguruko lurralde gazteagoak baino garaiera handiagoa erakusten dutenez, ezkutu Aurrekanbriarrak izendatzen dira. Ezkutu Aurrekanbriarrak, arroken adinean oinarrituz, lurralde Arkear eta Proterozoikoetan banatzen dira. Ondoren ikusiko denez, banaketa honek mundu- mailan erabilgarria den esanahi tektonikoa du. Arroka arkear gehienak 2.500 Mu baino zaharragoak dira eta arroka proterozoikoak, gutxi gora behera, 550 eta 2.500 Mu artekoak dira. Lurralde Arkearrak Proterozoikoak baino lurrazalaren ezegonkortasun eta mugikortasun handiagoa erakusten dute. Bi lurraldeen arteko ezberdintasun tektonikoak ez dira bapatekoak eta ez ziren toki guztietan une berean gertatu, batetik bestera ehundaka milioi urteko trantsizioa egon daiteke. Lurralde Arkearrak. Gradu metamorfikoen arabera lurralde Arkearretako arrokak gradu altuko gneisen lurraldetan (anfibolita eta granulita fazieak nagusi) eta arroka berdeen gerrikoetan (greenstone belts) (eskisto berde edo metamorfismo gradu baxuagoko lurraldeak) bana daitezke. Batean zein bestean plutoi granitiko gazteagoen intrusioak arruntak dira. Gradu altuko gneisak osotzen dute lurralde Arkearren gehiengoa eta, batez ere, gneis kuartzofeldespatikoak dira. Neurri txikiagoetan kuartzitak, sedimentu bulkanogenikoak, burdina formazioak eta arroka karbonatatuak bezalako arroka metasedimentarioak agertzen dira. Deformatutako konplexu mafiko-ultramafikoak arruntak dira ere. Arroka berdeen gerrikoak batez ere konposizio ezberdineko arroka bolkanikoekin, azaleko gorputz intrusiboekin eta sedimentu bulkanogenikoekin osatuta daude, olibinoan aberatsak diren magma-koladak eta azaleko sillak urriagoak direlarik. Lurralde arkearren hiru ezaugarri tektoniko eta estrukturalak adierazgarrienak ondorengoak dira: 1.- Arroka gehienak oso deformatuta daude, toles-belaunaldi bat baino gehiago erakutsiz. 2.- Arroka berdeen gerriko eta gradu-altuko gneisen arteko ukipenak konplexuak dira. Alde batetik, ukipena jatorrizko erlazioa desagerrarazi duen zizaila- eremu baten bidez eman daiteke. Bestetik, arroka berdeen gerrikoetako materialak gradu altuko gneisen gain diskordaneki metatuta ager daitezke. Azkenik, gradu altuko gneisak arroka berdeen gerrikoetan barnera daitezke ere. 3.- Oro har, lurralde Arkearretako arroka sedimentarioak bi multzotan bana daitezke: alde batetik, bi lurraldeetan agertzen diren heldutasunik gabeko sedimentu bulkanogenikoak daude, eta bestetik, lurralde gneisikoetan baino agertzen ez diren kuartzita-karbonato-burdina formazioak. Formazio hauek harreman estua dute arroka igneo ultramafikoek eratzen dituzten konplexu bandeatuekin. Garrantzitsua da aipatzea garai hauetarako onartutako gradiente geotermikoa gaur egun dagoena baino 2 edo 3 aldiz handiagoa izan zitekeela, eta honek azalduko luke arroka bolkaniko mafiko eta ultramafikoen ugaritasuna. Lurralde Proterozoikoak. Lurralde Proterozoikoetan deformazio eskaseko oso lurralde egonkorrak eta deformazio handiko eremu mugikorrak bereiz daitezke. Egonkortasun tektonikoa erakusten duten lurrazaleko eremuak Proterozoikoan agertzen dira estreinakoz etakratoiakderitze. Kratoietan deformazio eskaseko eta metamorfismorik gabeko sedimentu proterozoiko ugariek higatutako, deformatutako eta metamorfizatutako arroka arkearren zokaloa estaltzen dute. Kratoietako sedimentuek ingurune tektoniko erlatiboki egonkorreko ezaugarriak dituzte, kuartzitak bezalako sedimentu helduak eta kuartsozko kantuak dituzten konglomeratuak oso hedatuta daude. Sarritan kuartzitak burdina ugariko formazioekin tartekatzen dira. Deformazio handiko gerriko proterozoikoak bi motatakoak dira. Alde batetik, deformazio-urrats gainezarriak eta arroka bolkaniko ugari aurkezten dituztenak daude, bestetik, arro linearretan metatutako sekuentzi sedimentario lodiak erakusten dituztenak. Azken hauek metatu ondoren deformatu dira, toles eta zamalkadura linearrak erakusten dituzten mendikateak sortuz, gaur eguneko zenbait mendikateen antzera. Proterozoikoko prozesu igneoek ere berezko zenbait ezaugarri dituzte, hala nola, konposizio basaltikoko dike-sare erraldoiak (dyke-swarms), deformatu gabeko arroka mafiko eta ultramafikoz eratutako konplexu estratiformeak edo anortositazko gorputz intrusibo handiak. Beraz, baliteke Proterozoikoan eta Arkearrean zehar nagusi izan ziren baldintza tektonikoak berdinak ez izatea. Deformatu gabeko plataforma-sekuentzien hedapen orokorrak Proterozoikoan zehar estentsio hauskorraren eraginpean garatutako lurralde kontinental egonkor zabalak nagusi zirela iradokitzen du. Proterozoikoko ezaugarri geodinamikoek hurbiltasun handiagoa dute Fanerozoikoan nagusitzen direnekin Arkearrean nagusi izan zirenarekin baino. Zenbait ikertzaileen aburuz Arkear-Proterozoiko trantsizioa Lurreko historiaren gertaera tektoniko isolatu garrantzisuena izan daiteke. 4.2.2.2.- Lurralde Fanerozoikoak Fanerozoikoan (Kanbriarretik gaur egunera) Lurrak izan dituen ezaugarri geologikoak aztertzeko aukerak zabalak dira. Kontinentetako eremu gazteenetan egin daitezkeen deskribapen estrukturalak lurralde aurrekanbriarretan burutu daitezkenak baino askoz zehatzagoak dira. Ondoren, eremu kontinental gazteenetako ingurune geodinamiko nagusien ezaugarriak komentatuko dira laburki. 4.2.2.2a.- Kontinentetako barne-plataformak Kontinente guztietan altuera eskaseko barne-eremuak daude, eta hauetan arroka sedimentarioen sekuentzi erlatiboki argalek arroka Aurrekanbriarrak estaltzen dituzte. Salbuespen gutxirekin arroka sedimentarioek okerdura eskasa aurkezten dute, eta ezkutu aurrekanbriarrak baino zabalagoak izan daitezkeen unitate litologiko jarraituekin eratuta daude. Oro har, itsas-mailaren gainetik ehundaka metro gutxi batzuen barne aurkitzen diren planoak bezala har daitezke. Egitura aldetik oso monotonoak dira, baina garrantzi ekonomiko handia dutenez, bertan kokatutako ikatz, petrolio eta hobi mineralengatik, eta nekazaritzarako toki aproposenak direlako, oso ondo ezagutzen dira. Kontinentetako barne-plataforma gehienen sekuentzi sedimentarioa Erdi- Kanbriarreko edo gazteagoak diren materialekin hasten dira; Behe-Kanbriarreko arrokak plataformen ertzetan baino ez dira agertzen. Lurreko toki gehienetan sekuentzia sedimentario honetako materialak mundu-mailako transgresioa adierazten duen diskordantzia baten bitartez kokatuta daude ezkutu aurrekanbriarretako materialen gainetik. Toki askotan diskordantziak ehundaka milioi urteko hutsunea adierazten du. 4.2.2.2b.- Gerriko orogenikoak Gerriko orogenikoak kontinenteetako ezaugarri tektoniko nabarmenenak dira. Mendikateak sakonera txikiko eta lurrazal kontinentalaren gain metatutako hareharri, kareharri eta arbelez osatutako sekuentzi lodiengatik eta sakonera handiko turbiditaz eta sedimentu pelagikoz eratutako metakin ozeanikoengatik eratuta daude. Sedimentu hauen artean ugariak dira jatorri bolkanikodun metakinak eta arroka bolkanikoak. Material hauek gradu ezberdineko deformazioa eta metamorfismoa pairatzen dute, eta arroka plutoniko ugari barneratzen dituzte. Mendikate gehienek egitura bilaterala erakusten dute, erdian deformazio eta metamorfismo handiko arrokak edota arroka bolkanikoen pilaketa izugarriak nagusi diren bitartean, bi ertzetan deformazio eta metamorfismorik gabeko arroka ozeaniko zein kontinentalak antzematen dira. Gerriko orogenikoen gain plaka-tektonikaren teoria erabili zenean mendikateen sorrerari buruzko hipotesi guztiak aldatu behar izan ziren. Orain, mendikate guztiak jatorri berekoak ez direla onartzen da. Alde batetik, subdukzio- eremuekin lotutako mendikateak, eta bestetik, kolisio-mota desberdinekin (kontinente bi, irla-arkua eta kontinentea, bi irla-arku) erlazionatutakoak daude. Beraz, gerriko orogeniko baten ezaugarri tektonikoak plaka tektonikoen jarduerarengatik baldintzatuta daude. Hortaz, mendikate gazteen bilakaera tektonikoa ikertuz egitura orogeniko nagusien eta plaken jardueraren arteko harremanak finkatu ahal izango dira. Ondorioz, aintzinako mendikatetan deskribatutako egiturak iraganeko plaka-tektonikaren ezaugarriak finkatzeko erabili ahal izango dira. 4.2.2.2c.- Kontinentetako riftak Kontinentetako rift aktiboak faila normal ugarien agerpenarengatik, hauek eragindako sakonera eskaseko lurrikarengatik eta erliebe nabarmeneko topografiarengatik bereizten dira. Iparramerikako Basin & Range lurraldea eta Eki-Afrikako rifta dira gaur egun aktiboak diren adibide adierazgarrienak. Lurralde hauetan lurrazal kontinentala kontinenteen apurketa eta arro ozeaniko berri baten eraketa ekar dezakeen estentsioaren eraginpean dago. Rift zaharrek pareko egiturak gordetzen dituzte baina honezkero galduta dute jarduera sismikoa. 4.2.2.2d.- Kontinenteen gaur eguneko ertzak Kontinenteen ertzetako lurrazal kontinental eta ozeanikoaren arteko bapateko trantsizioa nola ematen den zehaztea ez da batere erraza, zenbait kilometrotako sekuentzi sedimentarioarengatik estalita dagoelako edo bertan pilatutako deformazioak hasierako ukipenak guztiz ezabatu dituelako. Baina teknika geofisikoak hobetu ahala argitzen dihoa bi lurrazalen arteko trantsizioaren geometria. Kontinentetako ertzak, ezaugarri tektonikoen arabera, 4 multzotan sailkatzen dira (4.8 Ird.): ertz egonkorrak edo Atlantiar-motakoak; ertz konbergenteak edo Andes-motakoak; ertz transformakorrak edo Kalifornia-motakoak; eta arku-oste ertzak edo Japoneko itsasoaren motakoak. Izen geografikoa ertz-mota bakoitza hobe garatuta edo ikertuta dagoen lurraldetik hartu da. Ertz egonkorrak edo Atlantiar-motako ertzak. Ertz egonkorrak ozeano Atlantikoan, Indikoan eta Artikoan eta, era berean Antartida inguratuz, agertzen dira. Ertz hauek kontinenteak apurtu eta arro ozeaniko berria zabaltzen den heinean garatzen dira. Ertz egonkorretako estreinako bilakaera- urratsak plaken arteko muga dibergentetan ematen dira, baina mugimendu dibergenteak aurrera egin ahala eta arro ozeanikoa zabaldu ahala ertzak plakaren erdiko aldean kokatzen dira (4.9 Ird.). Ertz egonkorrak uraren gaineko kostaldeko lautadetatik sakonera handiko eremu ozeanikoetaraino luzatzen dira, eta sarritan sedimentu biogenikoz edo sakonera eskaseko sedimentu klastiko helduen pilaketa lodiengatik (10-15 km) estalita egoten dira. Faila normalak dira ertz hautako sedimentu eta basamentuaren gain eragina duten deformazio- egitura adierazgarrienak. Ertz konbergenteak edo Andes-motako ertzak. Kontinentetako ertz konbergentetan litosfera ozeanikoa litosfera kontinentalaren azpitik hondoratzen da, subdukzio-eremua sortuz. Ertz hauetan topografiak aldaketa ikusgarria erakusten du bi plaken arteko mugan kokatutako fosa sakonaren eta kostaldetik 100-200 km- ra eratutako mendikate garaiaren artean. Mendikatea batez ere konposizio andesitikoa duten sumendiekin eratuta dago, sumendi-kate bat osatuz (4.10 Ird.). Deformazio-egiturei dagokienez, fosaren inguruan zamalkadurak dira nagusi, sumendiek eratutako lerrokaduraren inguruan angelu handiko faila normalak eta bi lurralde hauen artean zamalkadura zein faila normalak ager daitezke. Ertz transformakorrak edo Kalifornia-motako ertzak. Ertz transformakorretan ere topografiren gora beherak nabarmenak dira. Norabide-faila aktiboen eraginez, ertz transformakorretan garatu gabeko plataformak, arro sedimentario sakonak eta ur-gaineko eremuak irregularki tartekatuta agertzen dira. 4.11 irudiko kontinente-ertz irregular batek bi norabide-failen eragina jasaten duenean sortutako egiturak ikus daitezke. Failen mugimenduaren ondorioz kontinentearen zatiak desplazatu egiten dira, eta zenbait tokitan arro ozeaniko estuen eta eremu kontinentalen arteko txandakapena ikus daiteke. Arku-oste ertzak edo Japoneko Itsasoaren motako ertzak. Ertz hauetan Atlantiar- motako ertz egonkorrak eta irla-arku aktiboak eremu ozeaniko estuaren bitartez banatuta daude. Japoneko Itsasoa Asia ekialdearen kostaldeko ertz egonkorraren eta Japoneko arku bolkaniko aktiboaren artean kokatutako ozeano estua da. Mota honetako ertzen eremu aktibo zein pasiboek aurretik bakoitzarentzat deskribatutako ezaugarri guztiak gordetzen dituzte (4.12 Ird.). 4.3.- PLAKEN ZINEMATIKA Ondoren, esfera baten gaineko plaka bi edo gehiagoren arteko mugimendu erlatiboak aztertuko dira, eta plaken mugimendu absolutuak neurtzeko aukerak finkatuko dira. Plaken mugimendua gorputz zurrunen mugimenduarekin parekatuko da, hots, plakaren barneko eremuek ez dute deformaziorik pairatuko, beraz plaken arteko elkarreraginaren ondorioz gertatutako prozesu guztiak plaken mugetan zurgatuko dira. Hurbilketa eskala handiko mugimendu tektonikoak aztertzeko egokia dirudi, baina kontutan hartu behar da plaken mugetatik gertu kokatutako lurraldeak faila eta toles ugari erakusten dituztela, eta beraz, lurrade hauek ez direla guztiz zurrunak. 4.3.1.- Esfera baten gaineko bi plaken arteko mugimendu erlatiboa Lurrak osatzen duen esferaren gainean plakak gorputz zurrunak bezala mugitzen direla onatuz, plaken arteko mugimendu erlatiboa deskribatzeko geometria esferikoaren teorema (Euler matematikari suitzarrak garatutakoa) erabil daiteke. Teoremaren arabera azalera esferikoaren gaineko plaka esferikoen alde batetik besterako desplazamendua errotazio baten bidez defini daiteke. Plakaren errotazioa ROT (E, Ω) esferaren erditik igarotzen den E ardatz espezifikoarekiko Ω graduetako errotazioarengatik zehazten da (4.13 Ird.). Adibidez, 4.13A irudian plaka baten jatorrizko kokapena eta orientazioa (S) eta bukaerako kokapena eta orientazioa (S 1) erakusten dira. Plakaren S-tik S1-rainoko desplazamendua Lurraren erditik igarotzen den E1ardatzaren inguruko plakaren Ω1graduetako errotazioarengatik adierazten da. Aldiz, errotazio-ardatz desberdina (E2),errotazio-kopuru desberdina (Ω2) eta jatorrizko kokapen bera (S) erabiliz bukaerako kokapen bera lor daiteke baina orientazio desberdinarekin (S2). Era berean, jatorrizko edozein kokapen eta orientaziotik bukaerako edozein kokapen eta orientaziorainoko desplazamendua ardatz arrunt batekiko errotazio normalarekin deskriba daiteke. Errotazioa-ardatzak (4.13 irudiko E 1eta E2) LurrazalaEuler-en poloanzeharkatzen dute, eta hau definitzeko intersekzio-puntuaren longitude eta latitudea (erabiltzen dira. Ardatzaren luzera unitate gisa onartuz, ardatza bera guztiz definituta gelditzen da Euler-en poloaren kokapen zehatzarekin. Beraz, edozein plakaren (A) errotazioa Euler-en poloaren latitude eta longitudearengatik eta errotazio- kopuruarengatik definitzen da ROT A= (AAΩA) (4.1) Plaka batek beste batekiko duen desplazamendu erlatiboaAROTBbezala idazten da, ezkerreko azpindizeak "finkotzat" hartzen den plaka (erreferentzi-koordenaden jatorria non kokatuta dagoen erakusten du) eta eskumakoak koordenaden bidez deskribatutako errotazioa jasan duen plaka adierazten dutelarik. Kasu honetan,AROTBidazteak B plakak A plakarekiko izan duen desplazamendua adierazten du. Geometria hau erabilgarria da ere B plakak A plakarekiko duen bapateko mugimendua deskribatzeko, horretarako abiadura-angeluar erlatiboko bektorea ABerabiliko da. Abiadura-angeluarreko bektorea Euler-en poloarekiko paraleloa daAEB= (ABAB), eta Euler-en poloaren inguruko errotazioaren zenbatekoaABda, angelu-unitate zati denbora-unitatetan neurtuta (normalean, graduak edo erradianak urtero edo milioi urtero) (4.14A Ird.). Beraz, abiadura- angeluar erlatiboko bektorea era honetan deskribatzen da AB= (ABABAB) (4.2) nonABABbektorearen magnitudea baita.ABbektorearen magnitudeaBAbektorearen berdina izan behar du, baina aurkako norantzarekin, AB= -BA (4.3) Bi plaken arteko abiadura-angeluar erlatiboa berdina da muga guztian zehar. Plaken arteko abiadura-linear erlatiboak neurtzeko, aldiz, distantzia eta denbora unitateak erabiltzen dira. Abiadura-linearrak aldakorrak dira bi plaken arteko mugan zehar ondorengo erlazioaren arabera: AVB= R sinAB (4.4) nonAVBmugan zeharreko edozein puntuaren abiadura-linear erlatiboa, R esferaren erradioa,Euler-en poloaren eta mugako puntuaren arteko angelu esferikoa etaABbi plaken arteko abiadura-angeluar erlatiboa baitiren (4.14A Ird.). Sinuko funtzioarekiko menpekotasunaren ondorioz abiadura-linear erlatiboa maximoa izango da Euler-en polotik 90°-ra (= 90) eta desagertu egiten da poloan bertan (= 0). Lurrerako ondorengo eran gelditzen da ekuazioa: V (mm/urtero) = V (km/Mu) = 6380 (km/radian) sin (radian/Mu) = 111 (km/grado) sin (gradu/Mu) (4.5) Plaken arteko mugen orientazioak abiadura erlatiboaren bektorearekiko eta Euler-en poloarekiko, portzentai batean behintzat, muga-motaren menpekotasuna erakusten du. Faila transformakorrak Euler-en poloaren inguruan kontzentrikoak diren paraleloen segmentuak dira, eta abiadura-linear erlatiboen bektorekiko paraleloak. Plaken arteko muga dibergenteak (ozeano-gandorrak), oro har, Euler- en poloan elkar gurutzatzen diren meridianoen segmentuak bezala defini daitezke, faila transformakorrekiko eta abiadura-linear erlatiboaren bektorekiko perpendikularak direlarik. Aldiz, plaken arteko muga konbergenteak ez dute plaken abiadura erlatiboarekiko edo Euler-en poloaren kokapenarekiko orientazio berezirik erakusten. Baldintza bakarra betetzen dute, inoiz ez direla plaken arteko mugimendu erlatiboarekiko paraleloki kokatzen. Ezaugarri hauek guztiak oso ondo ikusten dira Euler-en poloaren inguruko Mercator- proiekzioa irudikatuz (4.14B Ird.). Proiekzio-mota honetan lerro horizontalak Euler-en poloaren inguruko paraleloak dira eta lerro bertikalak Euler-en poloan elkar zeharkatzen duten meridianoak. Muga transformakorrak eta abiadura erlatiboaren bektoreak paraleloak dira paraleloekiko; muga dibergenteak paraleloak meridianoekiko; eta muga konbergenteen orientazioa aldakorra da. Mercator-proiekzioa irudikatzean sortutako distortsioaren ondorioz, denbora tarte baterako neurtutako desplazamendu linearraren bektoreak konstanteak dira muga konbergente eta dibergentetan zehar. Euler-en poloa mugimenduaren edozein inkrementu txikiarentzat ere finkoa da plaka biekiko. Euler-en poloaren bataz besteko kokapena bi plaken arteko faila transformakorrekiko perpendikularrak diren meridianoak eratuz, Euler-en meridianoak, finka daiteke. Zirkuluen arteko intersekzioa Euler-en poloan gertatu behar da. 4.15A irudian Afrika eta Hegoamerikako plaken arteko faila transformakorrak erabiliz, bien arteko mugimendu erlatiboa finkatzeko beharrezkoa den Euler-en poloa geografikoki nola koka daitekeen erakusten da. Euler-en poloa finkatzeko egin daitekeen beste hurbilketa batean bi plaken arteko abiadura erlatiboak eta 4.4 ekuazioa erabiltzen dira (4.15B Ird.). Muga dibergetetan zehar (ozeano-gandorrak) puntu baten zabalkutz-abiaduraren erdia lor daiteke plaken arteko mugaren eta adin ezaguneko puntu baten arteko distantzia neurtuz, eta ondoren distantzia denborarengatik zatituz. Hondo ozeanikoaren adinak lortzeko sedimentuetako fosilak, arroka igneoen datazio erradiometrikoak eta xingola magnetikoen alderanzketak erabiltzen dira. Denbora-tartea Mu baino txikiagoa denean emaitz egokiak lortzen dira, aldiz 10 Mu baino handiagoa denean emaitzen zehaztasuna murriztu egiten da. 4.15B irudian Atlantiar ozeanoaren hegoaldeko ozeano-gandorrean neurtzen diren zabalkuntz-abiaduren eta Euler-en poloaren kokapen zehatz batekiko (62°N, 36°W) 4.4 ekuazioaren bitartez lortzen diren abiadura teorikoen arteko erlazioa islatu da. Lerro jarraituak gandorraren ardatzarekiko perpendikularrean neurtutako abiadurak eta lerro ez-jarraituak zabalkuntz-norabidearekiko paraleloan neurtutako abiadurak adierazten dituzte. Puntuak anomalia magnetikoen bitartez lortutako zabalkuntz-abiadurak dira. Abiadura zehazteak dakarren akatsa kontutan hartuz neurtutako datuak oso ondo egokitzen dira aurreikuspenekin. Lerro jarraitu eta ez-jarraituaren arteko desberdintasunak gandorreko ardatzaren eta zabalkuntz-norabidearen arteko angelua 90°-tik zenbat urruntzen den adierazten du. Faila transformakorrekiko elkartzutak diren meridianoen arteko angelu- ezberdintasuna txikia denez, meridianoen kokapenean burututako akats txikienak ere intersekzio-puntuaren kokapena zehazterakoan akats handia eragiten du. Ondorioz, Euler-en poloaren balizko kokapen-lurraldea meridianoen norabide orokorrean zehar luzatzen da (4.16A Ird.). Aldiz, ozeano-gandorretako zabalkuntza-abiadurek Euler-en poloarekiko duten distantzia angeluarraren erlazioa erabiliz (4.4 ekuazioa), edozein puntuak Euler-en poloarekiko duen distantzia angeluarrari buruzko datu egokiagoak lortzen dira, baina Euler-en meridianoekiko elkartzuta den norabidean burututako akatsa nabarmenagoa da (4.16B Ird.). Beraz, Euler-en poloa zehazki kokatzeko, ahal denean behintzat, bi hurbilketak erabiltzea derrigorrezkoa da. 4.3.2.- Plaken mugimendu finitoak Orain arte, plaka tektonikoen zinematika aztertzeko plaken abiadura erlatiboak erabili dira, baina mugimenduak bapatekoak edo infinitesimalak direla onartuz. Praktikan mugimendu hauek denbora geologikoaren epe erlatiboki laburretan (10Mu edo gutxiagoetan) gertatzen diren desplazamendu txikiak neurtuz zehazten dira. Baina geologoentzat interesgarria da ere iragan geologikoaren urrats ezberdinetan kontinenteek izan duten kokapena finkatzea. Birreraiketa hauek burutzeko denbora geologikoaren epe luzeetan (10Mu baino urte gehiago) pilatutako errotazio izugarriak zehaztu behar dira. Ondoren A eta B plaken arteko abiadura angeluarra epe luze baterako deskribatzean Euler-en poloa bi plakekiko mugikorra dela ikusiko da. Beraz, epe luzetan plaketan pilatutako errotazio finitoa zehazteko ezin izango da Euler-en polo bakarra erabili. Euler-en poloaren mugikortasuna azaltzeko 3 plakek osatutako geometria erabiliko da, hiruren arteko mugak ozeano-gandorrak direlarik (4.17 Ird.). 4.17A irudian A, B eta C hiru plaketako eremu kontinentalen arteko bereizketa eta urrunketa islatu da. Eredu honetan A plaka finkotzat hartuko da eta mugimenduak plaka honekiko neurtuko dira. Beraz, plaka-bikote bakoitzaren abiadura-angeluarra deskribatzeko Euler-en hiru poloak behar dira AEB,BECetaCEA. Kontsidera dezagunAEBEuler-en poloa A plakarekiko finko mantentzen dela denbora-epe finitorako. Tarte honetan, B plakak errotaziozko mugimendu progresiboa izango duAEBinguruan (B1-tetik B5 kokapenera; 4.17A Ird.), etaAEBpoloa B plakarekiko ere finko mantentzen dela kontsidera daiteke. Era berean,CEApoloa A plakarekiko finko mantentzen dela onar daiteke ere. Orduan, C plakak errotazio mugimendu progresiboa duCEApoloaren inguruan (C1- tetik C5 kokapenera; 4.17A Ird.), eta beraz,CEAfinkoa izango da ere C plakarekiko. Har dezagun orain BECEuler-en poloa. 4.4 ekuazioaren arabera polo hau finkoa izango da beste bi poloekiko. Beraz, A plakarekiko ere finkoa da, beste bi poloak A plakarekiko finkoak direlako. BainaAEBpoloa da A eta B plakekiko finkoa izan daitekeen Euler-en polo bakarra, eta A eta C plakekiko finkoa izan daitekeen Euler-en polo bakarraCEAda. Ondorioz, A plakarekiko finkoa denBECpoloa ezin da denboran zehar ez B plakarekiko ez C plakarekiko finko mantendu, etaBECbapateko errotazioaren poloa B eta C plakekiko desplazatu beharrean aurkitzen da. Ezaugarri hauek 4.17A irudian islatu dira, bertan Euler-en hiru poloak eta A plaka denboran zehar finko mantentzen dira, B eta C plakak mugikorrak diren bitartean. Ondorioz, argi dagoBECpoloaren kokapena denboran zehar aldakorra izan behar dela B eta C plakekiko. 4.17B irudiak B5 eta C5 garaiko hiru plaken geometria erakusten du. B plakak, 4.17A irudian, B1-tetik B5 kokapenera progresiboki errotatzen duen bitartean, B plakaren gain kokatutako behatzaile batek CEB(= -CEB) poloaren kokapena bere inguruko paraleloan zehar PB1-tetik PB5-era aldatuko dela ikusiko du (4.17B Ird.). Era berean, C plakak, 4.17A irudian, C1- tetik C5 kokapenera progresiboki errotatzen duen bitartean, C plakaren gain kokatutako behatzaile batekCEBpoloaren kokapena bere inguruko paraleloan zehar PC1-tetik PC5-era aldatuko dela ikusiko du (4.17B Ird.). PB5eta PC5-en kokapenak bat datoz 4.17B irudiko garaian. Beraz, B plakatik ondorioztatutako iraganeko abiadura-angeluarraren Euler-en poloen kokapenak ez dira C plakatik ondorioztatutakoak izango. Deskribatutako adibidea berezia da Euler-en hiru poloak finkoak direlako plaka batekiko. Baina kasu gehienetan aldiz, hiru plaka edo plaka gehiagoko sistemetan, abiadura-angeluarraren Euler-en poloak mugikorrak dira, plakak desplazatu ahala mugituz. Beraz, denborarekin plaken arteko mugimendu erlatiboa aldakorra izango da. 4.17 irudiko adibidean, C plakak B plakarekiko duen mugimendua etengabe bi plakekiko mugitzen ari den CEBEuler-en poloaren inguruko errotazio infinitesimalen gehikuntzengatik deskribatzen da. Orduan, edozein denbora-epe luzerako, C plakak B plakarekiko duen azken kokapena Euler-en poloaren errotazio finitu normalaren inguruko errotazio arrunt batekin deskriba daiteke. Errotazio finitua denbora tarte horretan gertatutako errotazio gehikuntzen sekuentzi osoaren emaitz netoa da. Oro har, errotazio finitoaren poloa ez dator bat abiadura angeluarren poloekin. Denbora luzeko plaken arteko errotazio erlatiboak deskribatzeko urrats-poloenedokenketa-finituaren poloensegidakerabil daitezke. Urrats-polo bakoitzak, tarte konkretu baterako plakaren hasiera eta bukaerako orientazio eta kokapenak lotzen dituen, errotazio erlatibo finituaren ardatza definitzen du. Urratsa epe geologiko laburreko neurria da. Ondorengo urratsaren mugimenduaren hurbilketa urrats-polo ezberdin batekiko beste errotazio batengatik definituko da. Beraz, plaken etengabeko mugimendua eta bapateko Euler-en poloen migrazio jarraitua polo ezberdinetako serietan zehar errotazio finitu txikiko serieekin parekatzen dira. Era honetan, denboran zehar poloen kokapenak jausi ez jarraituak jasaten dituela kontsidera daiteke.Urrats- errotazioakedokenketa-finituaren errotazioakplaken bilakaera jarraituaren zeharreko une konkretuetako plaken kokapenaren "argazkiak" direla esan daiteke. Zenbat eta erabilitako denbora-tartea laburragoa izan urrats-poloa poloaren bapateko kokapenetik hurbilago aurkituko da. Polo hauen erabilera praktikoa ikusteko 4.18 irudiko A taulan Iparramerika eta Europaren arteko mugimendu erlatiboaren urrats-polo eta urrats-errotazioen serieak zerrendatu dira. Urrats baten errotazioak denbora epe konkretuan plaken kokapena denbora gazteenean zuenetik zaharrenean zuenera desplazatzen du. Taularen goiko aldean Europak Iparramerikako eta, era berean, Iparramerikak Europarekiko dituzten errotazioaren urrats-poloak erakusten dira. Errotazioaren kopurua bera da urrats berdinetarako baina urrats-poloen kokapena ezberdina da, ozeanoaren zabalkuntzaren eta poloaren migrazioaren eraginez. 4.18 irudiko B taulan Iparramerikak Afrikarekiko eta Afrikak Iparramerikarekiko erakusten dituzten errotazioak zerrendatu dira. 4.19 irudian 4.18A taulan erakusten diren denbora-epe ezberdinetako Europa- Iparramerika bikotearen urrats-poloen kokapena islatu da, ipar-poloarekiko ikuspegi estereografikoa eta Iparramerikarako finkoa den koordenatu-sistema erabiliz. Urrats-poloen kokapenak erabiliz errotazio-poloaren bapateko ibilbidearekiko hurbilketa kaskar bat baino ezin da lortu. Plaken mugimenduan zehar gertatzen diren Euler-en poloen errotazio-migrazioak plaken arteko mugen geometria etengabe birrorientatuz egon behar direla erakusten du. 4.17B irudian BC plaken arteko mugaren ozeano-gandorren zatiak bi plaken arteko abiadura-angeluarraren Euler-en poloaren ( CEB) inguruko meridianoetan kokatzen dira. Beraz, ozeanoen zabalkuntza gandorrarekiko perpendikularra izanik, eratutako edozein anomalia magnetikoaren xingola anomalia eratu deneko garaian aktiboa zen abiadura-angeluarrerako poloaren kokapenaren inguruko meridianoetan kokatu behar da. Baina, denboran zehar poloak mugitu egiten direnez (PB1-PB5eta PC1-PC54.17B irudian), anomalia magnetikoen xingolak garai bakoitzean definitutako poloarekiko meridianoen gain kokatutako dira, eta ondorioz adin desberdinetako xingolak orientazio desberdina izango dute. Era berean, B eta C plaken arteko mugaren edozein faila transformakor aktiboa garaian garaiko Euler-en poloaren inguruko paraleloen gain kokatu behar da. Plaka bakoitzaren faila transformakorren aktibitaterik gabeko segmentuak, aldiz, tarte bakoitzari dagokion Euler-en poloaren inguruko paraleloetan kokatuko ziren. Adibidez B plakarekiko P B1, PB2, PB3, PB4eta PB5eta ondorengo poloen inguruan eta C plakarekiko PC1, PC2, PC3, PC4eta PC5eta ondorengo poloen inguruan. Era honetan argi dago, faila transformakorraren eremu aktiboaren mugimendua denboran zehar norabide- mugimendu hutsekoa izanik failaren norabidea etengabe birrorientatu beharrean aurkitzen dela. Beraz, faila transformakorraren aktibitaterik gabeko eremuak ez du zergaitik aktiboa den poloaren inguruko paralelo baten gainean egon beharrik. 4.17B irudiko faila transformakorren eremuak puntuzko lerroen bidez adierazita daude. B eta C plaken arteko faila transformakor baten gainean failaren segmentu ezberdinen gutxi gora beherako jarduera-adinak irudikatu dira. B plakarako tB1eta tB5bitarteko tarteak eta C plakaren gainean tC1eta tC5tarteak definitu dira. Denbora hauek indize-zenbaki bera dutenCEBabiadura- angeluarraren poloen kokapenei dagozkie. Jakin badakigu, faila transformakorra denbora jakin batean, failari momentuan dagokion abiadura-angeluarreko poloaren inguruko paralelo batekiko paralelo kokatu behar dela. Polo hauek denboran zehar mugikorrak direnez faila transformakorra, abiadura-angeluarreko polo gazteenaren inguruko paralelo arrunta izan beharrean lerro oker konplexua izango da. Are gehiago, plaka bakoitzean poloen kokapenak ezberdinak direnez gandorraren alde bakoitzean faila transformakorrak duen geometria ez da zergaitik berdina izan behar. B eta C plaketan faila transformakorrak duen geometria ez da simetrikoa izango, nahiz eta 4.17B irudian baldintza hau ez islatu eraketarako onartu direnAEBetaCEAinguruko abiadura-angeluarrak berdinak direlako. Faila transformakorraren orientazioa ezin bada abiadura-angeluarraren poloaren kokapen aldakorrarekin era errazean egokitu, orduan, faila transformakorraren eremu aktiboaren mugimendua ezin da norabide-mugimendu hutsarekin azaldu. Beraz, 4.17 irudiko B eta C plaken arteko mugimendu erlatiboa ezin da ardatz bakarraren inguruko errotazio arrunt baten bidez deskribatu. Orduan, nola deskriba daiteke mugimendu hau? 4.17 irudiko eredu arruntean nolabaiteko erreferentzi-sistema absolutuarekiko A plaka "finkotzat" hartu da eta B eta C plaken mugimenduaren abiadura-angeluarra konstantea da mugimendu bakoitzari dagokion AEBetaAECpoloaren inguruan (erreferentzi-sistema absolutuekiko ere "finkoak" dira). B plakaren gaineko puntuakAEBinguruko paraleloa irudikatzen dute eta C plakaren gainekoak, beste bat,AECinguruan (ohar bitez 4.17A irudiko gezien bi segidetan). Orduan, zein izango da B plakaren gaineko puntuen ibilbidea C plakatik begiratuz gero? Erreferentzi-sistema absolutuan finkoak diren puntu guztiek, adibide honetako A plakaren gainekoak bezala, C plakatik begiratuz gero AECinguruko paraleloen ibilbideak osatuko dituzte,AECpuntu bera izan ezik, puntu mugiezina bezala agertzen delako. Beraz, C plakatik begiratuz gero, A plakarekiko finkoa denAEBpoloakAECinguruko paralelo baten ibilbidea eratuko du ere. Baina B plakako puntuakAEBinguruko paraleloak eratzen dituzteAEBpuntu berakAECinguruko paraleloa eratzen duen bitartean. Hau da, B plakakAEBpoloaren inguruan errotatzen du, eta C plakatik begiratutaAEBpuntuak berakAECpoloaren inguruan errotatzen du. Beraz, B plakaren gaineko puntuak C plakatik begiratuz gero ibilbide zikloidal esferikoa dutela esaten da. Mugimendu zikloidal esferikoa azaltzeko geldi dagoen behatzaileak kalean behera dihoan bizikleta bateko erroberaren mugimendua begiratzen duenean ikusten duenarekin konpara daiteke. Baina desberdinatasun bat dago behatzaileak plano batean gertatzen ari den mugimendua ikusten du, eta aldiz, plaken mugimendua esfera baten gaineko azalean gertatzen da. Ibilbidearen geometria zehatza puntuak polo absolutuekiko duen kokapen erlatiboaren eta bi plakek bakoitzaren polo absolutuekiko duten mugimendu erlatibozko proportzioen menpe dago. Mugimendu hau bi plaken arteko bapateko mugimendu erlatiboa baino askoz ere konplexuagoa da, bi plaken gaineko puntuak bapateko errotazioaren BECpolo erlatiboaren inguruko paraleloetan zehar mugitzen direlako. Paraleloetako bapateko ibilbide hauek epe luzeko ibilbide zikloidalekiko tangenteak izango dira. 4.3.3.- Plaken mugimendu absolutuak Orain arte plaken arteko mugimendu erlatiboa deskribatu da, hau da, finkoa den erreferentzi-sistema batean plaka batek beste plaka batekiko duen mugimendua. Laguntasun handikoa izango litzateke plaka bakoitzaren abiadura-angeluarra termino absolutuetan, hots, plaka guztien mugimendurako independientea den erreferentzi-sistema absolutu batekiko (R), deskribatu ahal izatea. Adibidez, R erreferentzi-sistemaren barne A plakaren abiadura-angeluarraRAbezala azal daiteke. Era berean, B plakak A plakarekiko duen abiadura-angeluar erlatiboa bektoreen gehiketa batez lor daiteke: AB+BR+RA= 0 AB=RB+RA(4.6) Erreferentzi-sistema absolutua erabiliz plaken arteko mugimendu erlatiboekin sortutako zenbait arazo konponbidea aurkitzen dute eta plaka-tektonika gidatzen duten indarren eredua era nabarmenean errazten da. Plaken mugimendu absolutua neurtzea ez da erraza, lehendabizi koordenatu-sistema absolutua finkatu, eta ondoren, koordenatu-sistemak edozein plakarekiko duen orientazioa zehaztu behar baitira. Erreferentzi-sistema absolutuaren ardatzetariko bat Lurraren biraketa-ardatza izan daiteke. Polo magnetikoa Lurraren biraketa-ardatzaren inguruan kokatuta dagoela onartuz paleomagnetismoaren bidez denboran zeharreko ardatzaren orientazioa finka daiteke. Hala ere, konponbide honek arazo bi planteiatzen ditu. Alde batetik, paleomagnetismoa erabiliz plakaren polo magnetikoarekiko orientazioa eta plakaren latitudea baino ezin dira finkatu; edozein mugimenduaren longitude-osagaia ezin da bektore paleomagnetikoen bidez zehaztu. Hortaz, plaken errotazio absolutuaren poloaren kokapena eta bektorearen abiadura absolutuaren zenbatekoa ezin dira soilik datu paleomagnetikoen bitartez finkatu. Mugimendua zehazki deskribatzeko bigarren erreferentzi-ardatz absolutua behar da. Lurraren errotazio-ardatza erreferentzi-sistema absolutuaren ardatz gisa erabiltzean sortzen den bigarren arazoa Lurraren errotazio-ardatzaren eta polo magnetikoa historia geologikoan zehar ez direla sarritan bat etorri da. Polo magnetikoak mugikorrak dira Lurrak inertzia-momentu maximoaren ardatza biraketa-ardatzarekiko paralelo mantentzeko ahaleginean biraketa-ardatzaren inguruan duen mugimenduarengatik. Inertzia-momentu maximoaren ardatza aldakorra da, konbekzio-korronteen eraginarengatik edo plaka litosferikoen kokapen- aldaketengatik, Lurraren barneko masaren distribuzioa homogeneoa ez delako. Horrela izanik, datu paleomagnetikoek plaka bakoitzerako plaken mugimenduaren osagaia propioa eta plaka guztietarako berdina den polo magnetikoaren aldakortasunak eragindako osagaia barneratzen dute. Plaken mugimendua zehazteko batez ere, lehendabiziko osagaia da beharrezkoa, baina bi osagaien arteko banaketa ez da ariketa erraza. Zenbait ikertzaileen esanetan mantu sakonaren mugimendu absolutuak oso motelak dira plakek dutenarekin erkatuz, eta ondorioz mantu sakonean jatorria duen azaleko ezaugarriren bat finkatuz gero erreferentzi-sisteman beste ardatz- absolutu bat koka zitekeen. Lurrazaleko puntu beroak(4.20 Ird.) mantu sakonean (4.21 Ird.) jatorria duten mantuko luma gorakorren ondorioa direla dirudi (4.2.2 atala). Puntu bero ezagunenak Islandia eta Hawaiin kokatutakoak dira. Mantu sakonarekiko lumak benetan finkoak izanik, puntu beroen arteko distantzia ez litzateke denboran zehar aldatuko eta baliogarriak izango dira erreferentzi-sistema absolutua eraikitzeko. Puntu beroek eragindako erliebea (gandor aseismikoak) plakak erreferentzi-sistema absolutuarekiko duen mugimenduaren norabidea adierazten du. Plakaren mugimendua abiadura-angeluar absolutuaren polo finko baten inguruko errotazioa bada, sortzen den erliebeak poloaren inguruko arku bat eratuko du, eta arkuaren arroka bolkanikoen adina neurtuz plakaren errotazio-abiadura neur daiteke. Puntu beroen artean mugimendurik gertatzen ote den jakitea erraza da plaka bakarrak puntu bero bi edo gehiago baditu. Are gehiago, abiadura-angeluarraren poloa denbora geologikoaren epe finituetarako finkoa bada konponbidea zeharo errazten da. Puntu beroen arteko mugimendurik ez balego plaka bakarrean puntu bero ezberdinek eratutako erliebearen adin bereko puntuen arteko distantziak ez luke aldaketarik jasan behar. 4.22 irudian ozeano Barean, Atlantiar ozeanoaren hegoaldean eta Indiar ozeanoan kokatutako puntu beroen arteko tarteak denboran zehar aldaketarik izan dituzten ikus daiteke. Ozeano Barerako bi errotazio-polo absolutuak aukeratu dira Hawaii uharteak-Emperor itsasmendia gandorra era egokian ajustatzeko. Biraketa- poloaren aldaketa bat dator Hawaii-Emperor gandorreko norabide aldaketarekin (4.20 Ird.). Norabide aldaketa ozeano Bareko plakak Hawaiiko puntu beroarekiko Eozenoan (orain dela 45 M.u.) jasaten duen norabide aldaketarekin dator bat. 4.22A irudiko lerroek ozeano Bareko hiru puntu beroek, mantuko lumak finkoak balira, eratu beharko zituzten gandorren kokapen teorikoa erakusten dute. Badirudi Ekialdeko Uhartetako puntu berotik sortutako Tuamotu-lerroko Uharteak bat datozela aurreikuspen teorikoarekin, aldiz, Macdonald puntu beroan sortutako Marshall-Gilbert-Austral Uharteen lerrokapena ez da oso ondo egokitzen aurreikuspen teorikoarekin. Akatsa Macdonald puntu beroak beste bi puntu beroekiko izan duen mugimendu erlatiboarengatik azal daiteke, beraien arteko abiadura gutxi gora behera 2 cm/u-koa delarik. Horrela izanik, baliteke puntu beroak benetako erreferentzi-sistema absolutua eraikitzeko oso egokiak ez izatea. Puntu bero finkoen hipotesia baieztatzeko bigarren azterketa datu paleomagnetikoak puntu beroen aztarnetatik ondorioztatutako plaken mugimenduarekin konparatzean lortzen da. 4.22B irudian Afrikako plakaren datu paleomagnetikoen eta puntu beroetako erliebeen arteko erlazioa erakusten da. Irudiko lerroak, 25°N, 55°W-an kokatutako poloaren inguruan Afrikako plakaren 27°-ko errotazioa onartuz eraikitzen diren puntu beroetako erliebeen kokapen teorikoak dira. Kokapen teoriko eta benetako erliebeen kokapenaren arteko erlazioak egokiak dira. Puntu bero finkoen hipotesia baieztatzeko hirugarren azterketa bat, ozeanoetako datu magnetikoak erabiliz denboran zeharreko plaken birreraikipenak burutu ondoren, iraganean puntu beroek izan dituzten kokapen erlatiboak konparatuz lor daiteke. Azkeneko 10 Mu-rako azterketa eginez, badirudi 4.20 irudian erakutsitako puntu beroen arteko mugimendurik ez dela egon. Horrela izanik, azkeneko 10 Mu-rako geologikoki "bapateko" mugimendua, baliteke erreferentzi- sistema absolutu bezala puntu beroak erabiltzea hurbilketa egokia izan daitekeela. 4.23 irudiko taulan puntu bero finkoekiko neurtutako plaken abiadura-angeluarrak agertzen dira. Puntu beroetan oinarritutako erreferentzi- sistema absolutuarekin lortutako plaken abiadura absolutuaren bektoreak 4.24 irudian islatu dira. Mapak zenbait datu harrigarri erakusten ditu. Plaka Barea eta Indiako plaka mugimendu konbergente azkarra erakusten dute Asiaren hegoekialdearekiko. Eurasia eta hegoaldeko plaken arteko hurbilketa erlatiboaren abiadura handitu egiten da Mediterranioaren ekialderantz. Plaka motelenak batez ere lurrazal kontinentalez eratutakoak dira. Aldiz, plaka azkarrenen artean aurkitzen diren Barea, Nazca, Cocos eta Filipinetako plakek ez dute lurrazal kontinentalik barneratzen, edo Australia-Indiako plakaren barne lurrazal kontinentalak %50 baino gutxiago osatzen du. Muga hauek erreferentzi-sistema absolutuan ere mugikorrak izan behar dira. Interesgarria da irudian islatutako erreferentzi sistema absolutuarekin lortutako plaken mugimendu hauek plaken arteko abiadura erlatiboak erakusten dituen maparekin (4.25 Ird.) erkatzea. Erreferentzi sistema absolutua erabiliz plaken mugimenduari buruzko ikuspegi berri eta oso baliogarria lortzen da, plaken zinematika eta berarekin lotutako prozesu geologiko ugari ulerterrazagoak bihurtuz.                                       83
