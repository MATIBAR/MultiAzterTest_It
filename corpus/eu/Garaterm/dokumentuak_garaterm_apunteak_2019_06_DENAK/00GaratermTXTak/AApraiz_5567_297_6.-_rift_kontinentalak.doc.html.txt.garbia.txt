                                                                            6. gaia                             6.- RIFT KONTINENTALAK  Orain dela 250 Mu bizi ziren dinosauroak Afrikatik Iparramerikara bidaia zezaketen janari bila, garai horretan planetako lurrazal kontinental gehiena Pangea deritzon superkontinentea eratuz elkartuta zegoelako. Kretazeorako Iparramerika Afrikatik eta Europatik banatuta zegoen jada, beraien artean Atlantiar ozeanoko gandorra eta bertatik sortutako lurrazal ozeanikoa garatu zirelako. Honezkero, alde bateko eta besteko dinosauroen arteko harremanak bukatuta zeuden betirako. Drama honen erantzulea riftingbezala ezagutzen den prozesu geologikoa da. Laburki definituz, rifting prozesua litosfera kontinentalak estentsio-indar orokorren eraginpean duen bilakaera dela esan daiteke. Bestetik, rifta edo rift-sistema rifting prozesuan zehar litosfera kontinentalaren barne sortzen den egitura nagusiari deritzo. Rift aktiboetan, zeinetan estentsio-esfortsuen eragina ez baita desagertu, lurraren azala faila normalez josita dago (6.1 Ird.), lurrikarak arruntak dira eta noizbehinka sumendien erupzioak gerta daitezeke. Aktibitaterik gabeko riftetan aldiz, estentsio-indarren eragina desagertu da eta aztarna gisa faila normalak eta riftaren bilakaeran zehar metatutako geruza gorriak, konglomeratuak, ebaporitak eta arroka bolkanikoak ikus daitezke. Estentsioaren eragina denboran zehar luzatuz gero litosfera kontinentala bi zatitan bana daiteke erdian ozeano berri bat sortuz, orduan rifting prozesua eraginkorra izan dela esaten da. Litosfera kontinentala bitan banatu aurretik estentsioa gelditzen bada rifting prozesua ez dela eraginkorra izan esanten da. Sarritan eraginkorrak izan ez diren riftak kontinenteen ertzarekiko angelu handia osatuz lur barnerantz luzatzen dira, aulakogeno bezala ezagunak diren egiturak sortuz. Rifting prozesua hasi eta lurrazal ozeanikoa eratu bitartean (rift-drift trantsizioa bezala ezagutzen den unerarte), oro har, 20 eta 60 Mu igaro behar dira. Rift-drift trantsizioaren aurretik litosferak jasandako argalketa kopurua aldakorra da. Gehienetan, banaketaren aurretik litosfera kontinentala bi eta lau bitarteko faktoreagatik ( = 2-4) luzatzen da. Hau da, luzapena jasan duen lurraldeko litosferaren jatorrizko zabalera 2 (= 2) eta 4 (= 4) aldiz bitartean handitzen da, eta ondorioz bere jatorrizko lodiera erdira edo laurden batera murrizten da (6.2 Ird.). Rift-drift trantsizioan zehar, riftarekin lotutako failen mugimendua gelditu egiten da eta kontinentetako ertz berriak eratzen dituzten litosfera kontinetal mehetuen subsidentzia abiatzen da. Subsidentzia gertatu bitartean aktibitaterik gabeko riftaren ertzak hondoratu egiten dira, azkenik arroka sedimentario itsastarren pilaketa lodien azpian kokatuz. Prozesu hauek eraginkorrak direneko ertz kontinentalak ertz egonkor edo pasiboak bezala ezagutzen dira eta, oro har, sekuentzia sedimentario lodien agerpena eta subsidentziaren eragina dira bertako ezaugarri nabarmenenak (8. Gaia). Riftak eta ertz egonkorrak eremu geologiko oso interesgarriak dira, eta ez soilik bertako egitura eta elkarte-estratigrafiko korapilotsuengatik, baita eremu hauetan agertzen diren petrolio gordailuengatik. Gai honetan riften azaleko zein sakoneko ezaugarriak, bertako egitura eta arroka-elkarte arruntenak eta azkenik riften garapenari eta jatorriari buruz planteiatzen diren arazoak eta hauek konpontzeko proposatutako zenbait eredu azalduko dira. Gaia bukatzeko, rift baten garapenean hiru urrats ezberdin adieraz dezaketen, eta egun estentsioaren eraginpean dauden, hiru lurraldetako ezaugarri geologikoak eta garapen-ereduak deskribatuko dira (Basin & Range lurraldea, Eki-Afrikako rift sistema eta Itsaso Gorria). 6.1.- RIFTEN FISIOGRAFIA 6.3 irudian aktiboak diren bi riftetan zehar burututako soslai topografikoak ikus daitezke, bata Iparramerikako Utah eta Nevada artean kokatutako Basin & Range lurraldekoa eta bestea Egiptoko ekialdean Itsaso Gorria zeharkatzen duena. Bi adibidetan, riftaren ardatzek riftaren ertzak baino altuera txikiagoa dute eta, era berean, bi soslaiek riftaren ardatzarekiko paraleloak diren eta eremu lauengatik banatuta dauden gandor ugari erakusten dituzte. Haran eta mendizerren arteko txandakapena da ritak hasierako urratsetan duen ezaugarri nabarmenetarikoa, eta egoera honetan dagoen Estatu Batuetako mendebaldeko lurraldeak ezaugarri morfologiko honetatik hartzen du izena (Basin & Range lurraldea) (6.4 Ird.). Riften ertzetako lurralde garaienen eta riftaren ardatzeko eremu hondoratuenen artean 2000 m-tik gorako tartea egon daiteke. Lehenengo adibidean, riftaren bilakaera hastapenetan baino ez dago, eta arroaren ardatza itsas-mailaren gainetik dago nabarmenki. Aldiz, Itsaso Gorria zeharkatuz egindako soslaian, rift baten azken urratsa adieraz dezakeelarik, arroaren ardatza itsas-mailaren azpitik dago. Beraz, riften topografia aldatu egiten da lurraldeak jasandako deformazioa handitu ahala. Rifting prozesuan zehar riftak lurralde goratuak dira, baina azken urratsetan, bai aktibitatea galdu ostean edo rift-drift trantsizioan lurrazal ozeanikoa sortzen denean, riftak arro osoa itsas-mailaren azpitik kokatzen duen subsidentzia jasaten du. 6.2.- RIFTETAKO EZAUGARRI GEOFISIKOAK 6.2.1.- Sismizitatea Riftetan lurrikarak ugariak bai, baina oro har ez dira indartsuak izaten. Oso gutxi dira Richter eskalako 7-7.5 indarrera heltzen direnak. Batez ere rifteko haustura-eremuan zehar pilatzen dira eta oso sakonera txikikoak dira beti (<30 km) (6.5 Ird.). Lurrikaren foku-mekanismoek garbi erakusten dute lurraldea estentsioaren eraginpean dagoela (6.6 Ird.). Baten batek mugimendu horizontalen eragina erakusten badu ere, gehienak faila normal arrunten ondorio dira. Beste alde batetik, errefrakzio sismikak erakusten du lurrazal kontinentalaren lodiera rift egituratik at dauden lurraldetan 35-50 km bitartekoa izan ohi dela. Rift eremuan aldiz, lurrazal kontinentalaren lodiera 25 km-koa baino ez da izaten. Era berean, goi-mantuan P uhin-sismikoen abiadura txikiagoa da riftaren azpitik (7.6 km/s) riftaren inguruko lurraldetan baino (8.0 km/s), bertan astenosfera lurrazaletik gertuago dagoela iradokiz (6.7 Ird.). 6.2.2.- Grabitatea 6.8 irudian munduko 4 rift-eremu gazte (azkeneko 30 Mu-tan zehar garatuak) nagusienetatik zeharreko (Rio Grande, Eki-Afrika, Baikal eta Rhineko riftak) zehar-ebakietan lortutako soslai-topografikoak eta Bouguer grabitate-anomalien aldaketak islatu dira. Bouguer grabitate-anomaliak oso txikiak dira Rhineko eremu hondoratuan zehar (-25 mgal-tik behera), aldiz, oso nabarmenk Rio Grande edo Eki-Afrikako riftetan zehar (-300 mgal.). Grabitate-anomalia negatibo hauek sakonean arruntak direnak baino dentsitate txikiagoko materialak daudela iradokitzen dute. Dentsitate txikiagoko arroka hauek litosfera hotza ordezkatzen duten partzialki galdatutako astenosferako peridotitak dira. Eki-Afrikako eremu hondoratuan zehar burututako zenbait zehar-ebaki grabimetrikoetan aldiz grabitatearen gorakada bat somatzen da. Grabitatearen gorakada hau mantuko arrokak lurrazal kontinentalean barneratzean sortu dela iradoki da. Ondorioz, baliteke azalean lurrazal ozeaniko berria sortu aurretik gertatu beharreko urrats baten aurrean egotea. 6.2.3.- Bero-fluxua Rift eremuetako bero-fluxuen neurketek lurralde hauetako litosfera arrunta dena baino beroago dagoela erakusten dute. Adibidez, Kanadako plataformaren bataz besteko bero-fluxua ≈ 1 FTU koa da (FTU: bero-fluxuaren unitatea da eta eremu konkretu batetik zehar igarotako bero-kopurua adierazten du; 1 FTU = 40 mW m -2), Eki-Afrikako rift-sisteman zehar neurtzen dena 2.5 FTU-koa den bitartean. Aldiz, riften erdiko eremu hondaratuetatik urruntzean bero-fluxua berehala moteltzen da, lurralde kontinental egonkorretako baloreak berreskuratuz. Litosfera berotzean dentsitatea murriztu egiten da eta, ondorioz, eskualdeko oreka isostatikoa mantentzeko azaleko topografia konkortu egiten da. Era honetan, rifta garatu aurretik lurraldean konkordura edo sabeldura bat sortzen da, riftaren jarduera iraun bitartean mantenduko dena. Beraz, konkordura hauek azpiko materialen tenperatura altuaren ondorio izanik, normalena litzateke bertako bero-fluxua handia izatea. Baina zenbait riftetan normalak baino bero- fluxu txikiagoak neurtzen dira, zergaitik? Erantzuna litosferan zehar beroa nola garraiatzen den aztertuz lortzen da. Litosferan beroa kondukzioz garraiatzen da, eta beroa garraiatzeko sistema hau oso motela da, 30 km-ko bidea egiteko 30 Mu behar dira. Ondorioz, rift gazteetan bero-fluxu altuak eremu hondoratuan baino ez dira neurtzen, litosfera argalari esker kondukzioz garraiatutako beroa azalera heltzeko denbora gutxiago behar duelako. Aldiz, riftaren eremu hondoratutik urruntzean lurrazalaren lodiera berehala berreskuratzen dela ikusi dugu, eta ondorioz kondukzioz garraiatutako beroak denbora gehiago behar du azalera iristeko. Horregatik neurtzen dira bero-fluxu balore txikiak riften ertzetan, astenosferatik kondukzioz garraiatzen den beroa ez delako oraindino azalera heldu. Beraz, riften eremu hondoratuetako bero-fluxu altuen arrazoiak, alde batetik, rifting prozesuan zehar litosferak jasandako argalketa eta bestetik, litosfera- astenosfera muga adierazten duen 1280°C-ko isoterma Lurraren azaletik gertuago kokatuta egotean kondukzioz garraiatutako beroa lasterrago heltzen dela azalera dira. Litosferan zeharreko magmen goranzko bidaian garraiatzen den beroak ere eragina izango du. 6.3.- RIFTEN EGITURA Riften bilakaeran zehar egitura eraldatu egiten da, estreinako urratsetan riftek izan dezaketen geometria ez du zerikusirik rift-drift trantsizioaren aurretik izan dezakeenarekin. Ondoren, zehar-ebaki perpendikularretaz baliatuz rifting prozesuaren bitarteko urrats batean ikus daitezkeen ezaugarri geometrikoak deskribatuko dira. Oro har, guztietan riftaren ardatza graben baten geometria duen eremu hondoratua dela ikus daiteke, nahiz eta gero grabenaren barne-egiturari eta egitura sakonari buruz eredu ezberdinak egon. Bitarteko urratsa adieraz dezaketen riften artean, Europako iparmendebaldean kokatzen den aktibitaterik gabeko Ipar Itsasoko rifta eta aktiboak diren Iparramerikako Basin & Range lurraldea eta Eki-Afrikako rifta aurkitzen dira. 1970. urtearen aurretik, riften eredu geometrikotzat horst eta grabenen arteko txandakapen simetrikoa onartzen zen. Honetan, horstak topografian ikus daitezkeen lurralde garaiekin eta grabenak arroekin etorriko ziren bat (6.9A Ird.). Isladapen-sismikak eskainitako datu zehatzek aldiz, ez dute egitura honen aztarnarik erakusten. Egungo riften ereduek lurrazalaren goiko aldeko luzapena subparaleloki kokatutako faila normalen desplazamenduaz egokitzen dela erakusten dute (6.9B Ird.). Faila hauek guztiak sakonean kokatutako eskala handiko faila subhorizontalean dute sustraia (detachment-faila). Eredu hauetan mendizerrak kulunkatutako failen gaineko blokeen hondoratu gabeko ertzak dira eta arroak erdi-grabenaren egitura dute. Estentsioa jasaten duen lurraldeko faila gehienak alde berdinera okertzen direnez, egitura zeharo asimetrikoa da. Rift egituretan azken urtetan burututako ikerketa zehatzek faila normal planarrak (sakonerarekin failen okerdurak ez du aldaketarik jasaten), zein faila normal listrikoak (sakonerarekin failen okerdura gutxitu egiten da), agertzen direla iradokitzen dute. Faila listrikoen mugimenduaren eraginez gaineko blokeak progresiboki kulunkatu egiten dira, zenbat eta failaren desplazamendua handiagoa izan kulunkamendua ere handiagoa da. Orain arte, riftek lurrazal kontinentalaren gaineko aldean duten geometria baino ez da aipatu. Baina, zein izango da riften egitura litosferako eremu sakonagoetan? Oro har, muturreko bi eredu erabiltzen dira riften sakoneko geometria azaltzeko. Zizaila-puruaren ereduan (6.10A Ird.), gaineko lurrazalaren faila normalen oina definitzen duen detachment-faila lurrazaleko moldakor-hauskor trantsizioaren gain edo gertu kokatzen da. Detachment-faila honen azpitik lurrazalak luzapena eremu zabal batean zurgatzen du, bai deformazio moldakor penetratiboaren bitartez, bai anastomosatutako zizaila- eremuen sistema baten bitartez. Zizaila-puruaren eredua deritzo zeren estentsioaren aurretik lurrazaleko zehar-ebaki batean detachment-failaren azpitik kokatutako karratua estentsioaren ondoren errektangulo bihurtuko bailitzateke. Beste muturrean zizaila-sinplearen eredua dago (6.10B Ird.). Honetan, detachment-faila litosfera osoa zeharkatzen duen zizaila-eremu konkretua izango litzateke. Eredu honen aldaera batean detachment-faila arranpa baten bitartez behe-lurrazala zeharkatu aurretik, tarte zabalean subhorizontala izango litzateke. Ondorioz, goi- eta behe-lurrazalean estentsioa jasaten duten lurraldeak ez dira bata besetaren gainean kokatzen (6.10C Ird.). Zizaila- sinplearen ereduan detachment-failak litosfera bi eremuetan banatzen du (goi- eta behe-plakak) eta riften bilakaera aurrera jarraituz bi eremu hauek banandu egingo dira. Zizaila-sinplearen ereduek rift askotako geometria asimetrikoa era egokian azaltzen dute. Era berean, muturreko bi eredu hauen arteko nahasketak ere proposatu dira. Adibidez, 6.10D irudian zizaila-sinplearen ereduko lurrazalaren mailako detachment-faila sakonean deformazio moldakorra pairatzen duen eremu zabal batean barreiatzen da. 6.11 eta 6.12 irudietan Ipar-Itsasoko rift-sisteman zehar eta Suezeko golkoan zehar burututako zehar-ebakiak islatu dira. Europaren iparmendebaldean Ipar- Itsasoko rifta Mesozoiko eta Zenozoiko goiztiarrean eratu zen eta oso ondo ezagutzen da bertan kokatutako petrolio gordailuei esker. Suezeko Golkoan kokatutako egitura estentsionala Zenozoikoan eratu zen egun bukatutzat ematen den Itsas Gorriko riftaren iparralderanzko hedapenaren eraginez. Aurrekoarekin alderatuz, rifta zeharo asimetrikoa da faila gehienak iparrekialderantz okertzen direlako 6.4.- RIFTEN EZAUGARRI LITOLOGIKOAK Riftetako prozesu sedimentario eta igneoek arroka-elkarte sedimentario eta igneo propioak eratzen dituzte. 6.4.1.- Prozesu sedimentarioak Riftetan depresioak eta eremu goratuak tartekatzea arrunta da. Depresioen izen geologikoa rift-arroa da, eta bertan inguruko lurralde goratuetan higatutako metakinak pilatzen dira. Rift-arroetan subsidentzia oso azkarra denez, milioi urte gutxi batzutan metatutako sedimentuen lodiera zenbait kilometrotakoa izan daiteke. Rift-arroetako metaketa-sekuentziak aztertuz arroaren bilakaera osoa detaile handiarekin deskriba daiteke. Riften estreinako eraketa urratsetan rift-arroaren ardatza itsas-mailaren gainetik dagoenez arroraino heldutako sedimentuak kono alubialetan pilatutako higakin klastiko ez-itsastarrak dira (6.13A Ird.). Arroko ardatzean zehar noiz behinkako lakuak garatzen dira ere, pikor fineko basak sortuz. Laku hauek gazikarak izan daitezke. Beraz, rifting prozesuaren hasierako sekuentzi sedimentarioa batez ere legar lodiekin eta hauekin tartekatutako harearri gorri eta lohiharriekin eratuta dago; lakuetako arbelak eta ebaporita geruza argalak arruntak dira ere. Riftaren bilakaera aurrera joan ahala subsidentzia gero eta handiagoa da, azkenik rift-arroa itsas-mailaren azpitik kokaraziz (6.13B Ird.). Urrats honetan, arroa estaltzen duen ur geruza oso mehea denez, ebaporazio-maila altuko lurraldetan itsasoa guztiz lehor daiteke. Baldintza hauetan, itsasoko ura gainsaturatu egiten da gatza (batez ere halita±igeltsua±anhidrita) hustiriatuz. Prozesua hainbat aldiz errepika daitekenez sortzen den ebaporita- sekuentzia oso lodia izan daiteke. Eratutako ebaporitek metakin klastiko kontinentalak estaliko dituzte. Estentsioa denboran zehar luzatuz gero, rift- arroak zabalera eta sakonera handiagoa lortuko du, azkenean lurrazal ozeanikoaren sorrerarekin kontinentearen apurketa gauzatuko delarik. Ozeano sortu berrian metakin itsastarrak (kareharriak, harearriak eta arbelak) ebaporitak estaliko dituzte (6.13C Ird.). Baina hemen ozeano handietako ertz garatuetan amaitzen den ertz egonkorretako bilakaera hasten da, eta hau 8. gaiari dagokio. 6.4.2.- Prozesu bolkanikoak Rifting prozesuan zehar litosfera luzatu eta argaldu egiten den bitartean azpiko astenosferaren presio litostatikoa gutxitu egiten da. Astenosferako deskonpresioa tenperatura egonkorrean ematen denez (>1280°C) bertako peridotiten fusio partziala hasten da. Era honetan sortutako magmak mafikoak dira. Magma hauek gaineko litosfera baino dentsitate txikiagoa dutenez gorantz abiatzeko joera izango dute. Magmen goranzko bidaia ez da, hasieran pentsatzen zen bezala, rifta mugatzen duten failetatik zehar burutzen eremu nahiko trinkotuak direlako. Badirudi, magma rift-arroaren erdian sortzen diren arraildura bertikaletatik zehar igotzen dela, dikeak eratuz. Arraildurak lurraldean nagusi diren estentsio-indarren eraginez sortzen dira, baina zabaldu eta handitu egiten dira magmaren presioarengatik. Sarritan, arrailduren artean azaleratutako magmen kopuru nagusia zurgatzen duen bat dago, eta honen gainean eratzen da erdiko-sumendia (6.7 Ird.). Nahiz eta sumendi gehienak riftaren grabenean sortu, salbuezpen nabarmenak daude. Adibidez, Tanzaniako Kilimanjaro sumendia Eki-Afrikako riftaren ertzetik 100 km-ra kokatuta dago. Astenosferan sortutako magma kopuru bat lurrazalaren azpian pila daitekelurrazalaren azpiko pilaketa-magmatikoa(magmatic underplating) bezala ezagutzen den prozesuaren bitartez. Lurrazalaren azpian pilatzen ez dena lurrazala zeharkatuz sumendietatik azalera daiteke (6.14 Ird.), edo bidean gelditu. Lurrazalaren azpiko pilaketa-magmatikoa garrantzitsua da lurrazal kontinentala sortzen duelako, baina berau ikertzea oso zaila da, material hauek ez direlako azaleratzen. Aldiz, lurrazalean barneratutako arroka igneoak ugariak dira. Arroka hauek izaera basaltikoa dute eta, oro har, lurrazalean riftaren ardatzarekiko paraleloak diren eta bertikaletik gertu dauden dike ugari sortzen dituzte. Azaletik gertu aldiz, basaltoek dike bertikalen ordez, sarritan sill egiturak eratzen dituzte. Azaleratzen diren basaltoak biskositate txikikoak izaten dira, errez hedatuz eta zabalera handiak estaliz. Riftaren azpiko astenosferan sortutako magma mafikoek tenperatura handia dute (1100-1200°C), eta lurrazal kontinentalean magmen pilaketak gertatuz gero inguruko arroken fusio partziala eragin dezakete. Lurrazal kontinentaleko arroken fusio partzialak magma feltsikoak sortzen ditu. Magma hauek gorantz abiatzen direnean plutoi granitikoak eta dike erriolitikoak sortzen dituzte sakonean solidifikatzen badira, edo domo erriolitikoak eta ignimbritak azalera heltzen direnean. Bolkanismo feltsiko eta mafikoaren arteko harreman estua riften ezaugarrietako bat da eta segida bolkaniko bimodalabezala da ezaguna. 6.5.- RIFT SISTEMEN GARAPENA Kontinenten eskalako rift sistemen luzera guztian zehar estentsioa ez da une berdinean hasten. Eskualde jakin batean, rift sistemaren hasieran beraien arteko konexiorik gabeko faila normalak garatzen dira. Hauek denborarekin luzatu eta elkartu egiten dira estentsio-eremu jarraitua eratu arte. Rifting prozesuaren lehendabiziko urratsetan garatutako failek ez dute zertan lerrokatuta egon behar, sarritan aurreko ahultasun-eremuetaz baliatuz garatzen direnez beraien artean elkar zeharkatzen dute. Jatorrizko faila hauetako hiru dimentsiotako geometria aztertuz, alde batetik, geometria planarra eta ondorioz kartografian lerro zuzenaz islatzen direnak eta, beste aldetik, koilara geometria eta kartografian "C" baten itxura dutenak (mutur batetik bestera 10 km bataz beste) bereizten dira. "C" itxurako failen erdiko aldean irristadura malda handieneko lerroan zehar ematen da, baina failen muturretan irristadura horizontala edo zehiarra izango da (6.15 Ird.). Era berean, erdi-grabenean hondoratutako blokean sedimentuen lodiera "C"-ren bi muturrerantz murriztu egiten da. Lerrokatu gabeko rift segmentuak elkartzen dueneko lurraldeari moldatze-eremuaderitzo. Lurralde hauetako deformazioa oso nahasia da, bertan edozein motako mugimendua duten failak aurki daitezke (6.16 Ird.). Moldatze- eremuetako geometria oso aldakorra da eta elkartzen dituen segmentuetako failen ezaugarriekin lotuta dago (okerduraren noranzkoa, zenbatekoa, lerrokatze- maila...). Rift-sistemaren garapena aurrera jo ahala, moldatze-eremuak rift sistemarekiko angelu handia izango duten norabide-failetan (transferentzia- failak bezala ere ezagunak) eraldatzen dira. Azkenik, bilakaeraren bukaera ozeano baten sorrera denean, moldatze-eremuek ozeano-gandorren segmentuak elkartzen dituzten faila transformakorren maila izango dute. Riftetan segmentu bakarra eratzen duten faila normal gehienak noranzko berdinean okertzen dira, baina segmentu ezberdinen arteko failen noranzko nagusia ez du zertan berdina izan behar (6.17A Ird.). Rifting prozesuaren estreinako urratsetan rift-segmentuak failarik gabeko lurraldengatik egon daitezke banatuta. Failak luzatu ahala segmentu bakoitzeko failen. arteko harremanak hasten dira eta, oro har, mugimendu-noranzko bat nagusituko da, mugimendu hau ez duten beste failak aktibitatea galdu edo goi-lurrazalean faila antitetiko gisa mantenduko direlarik (6.17B Ird.). Segurazko, urrats honetan azpiko detachment-faila ere handitu egingo da eta lurrazaleko sakonera handiagoetara barreiatu. Rifteko dibergentzia jarraituz gero rift-drift trantsizioa gertatuko da (6.17C Ird.) eta lurrazal ozeanikoaren sorrera eragingo duten magmak hasiko dira azaleratzen. Azaleratutako magmak solidifikatzean sortzen diren arrokak ingurukoak baino dentsitate handiagoa dute, eta rift-arroaren hondorapen prozesua areagotu egingo da ozeano berri baten garapenari hasiera emanez. Riftak baldintza tektoniko anitzen aurrean gara daitezke eta hauen arabera garapen-maila ezberdina izan dezakete. Riften bilakaeran eragina duten baldintza nagusienak ondorengoak dira: litosferaren ezaugarriak (adina, lodiera, tenperatura), lurraldeko indar-orokorrak (far-field stress) (konpresiozkoak edo estentsiozkoak) eta tamaina ezberdineko luma gorakorren eragina. Estentsio-indar orokorren aurrean rifting prozesuak bi eratara gara daitezke litosferako baldintzen arabera. Litosfera normalean baino beroago aurkitzen denean lurrazalak eta mantuak portaera ezberdina dute deformazioaren aurrean. Kasu honetan rifting prozesua lurrazalera mugatuta dago, mantuak ez duelako estentsioaren eraginik pairatzen, eta sortzen den deformazio-maila erlatiboki txikia da. Rhineko grabenak betetzen ditu baldintza hauek. Aldiz, litosfera hotzagoa eta zurrunagoa bada behe-lurrazalak ez du lurrazala eta mantuaren arteko eskala handiko detachment bat sortzeko beste moldakortasunik. Baldintza hauetan, rifting prozesuak litosfera osoan izan behar du eragina. Baina, kasu honetan litosfera osoa apurtzeko behar diren esfortzuak azalean eman daitezkenak baino askoz handiagoak izan behar dira. Beraz, litosfera hotz batean rifting prozesua aurrera eraman ahal izateko beharrezkoa da luma gorakorren eragina. Luma gorakorrak eragin nabarmena izan dezakete rifting prozesuaren garapenean. Luma gorakorrekin erlazionatutako rifting prozesu indartsuenak ez dira oso litosfera zaharrean (kratoietan) ez eta oso litosfera gaztean gertatzen. Badirudi, lumek ez dutela kratoien litosfera lodia apurtzeko gaitasunik, alde batetik, lumak ezin direlako galdatu partzialak lortzeko behar diren sakonetaraino heldu, eta bestetik, kratoien baldintza erreologikoak ez direlako apurketa eragingo duen konkordura sortzeko aproposenak. Lumak kratoien litosferaraino helduz gero erradialki hedatuko dira astenosferan zehar litosferaren ahultasun-eremuren bat aurkitu bitartean. Orduan, litosfera osoan eragina izango duen rifting prozesua gertatuko da, nahiz eta indar-orokorrak konpresiozkoak izan. Eki-Afrikako rift-sistema izan daiteke honen adibidea. Indar-orokor estentsionalen eraginpean, luma gorakorrek erlatiboki hotza den litosfera apurtzeko beharrezko indar gehigarria eskaini dezakete, Itsaso Gorria-Adeneko Golkoko riftean gertatu bezala. Adibide honetan, luma gorakorraren eta indar-orokor estentsionalen eragina gehitu egiten da litosfera osoa zeharkatzen duen pitzadura sortzeko. Ondoren, pitzadura lumen eraginetik salbu aurkitzen diren lurraldetara heda daiteke kontinente osoaren apurketa eman bitartean. Apurketaren norabidea lurrazaleko ahultasun-eremuen eta indar- orokorren norabidearen bitartez gobernatuta dago. Aldiz, luma gorakorrak litosfera bero eta argal baten azpian kokatzen direnean (Turkana lurraldea, Keniaren iparraldean) beraien eragina berehala heltzen da galdatu partzialak sortzeko behar diren sakonetaraino eta magmak litosfera argalean errez barneratzen dira. Ondorioz, ez da deskribatu diren moduko rift arrunt luzerik garatzen. Estentsioak askoz eremu zabalagoan izango du eragina eta deformazioak rift-arro bakarra sortu beharrean arro subparalelo ezberdinak eratuko ditu. Indar-orokorren, luma gorakorren eta litosferaren ezaugarrien arteko konbinazioek eragiten dituzten mota ezberdineko rifting prozesuak 6.18 irudiko taulan laburbildu dira. 6.6.- RIFTEN JATORRIA Riften sorreran eragina duten baldintza nagusiak aurreko atalean deskribatu dira eta 6.18 irudian laburbildu. Argi gelditu da rift egitura guztiek, nahiz eta antzeko geometria eta bilakaera izan, ez dutela zergaitik prozesu beraren bitartez sortuak izan behar. Hasiera batean, riftak mantuko konbekzio-korronte gorakorrekin lotzen ziren, baina gaur egun jada hipotesia alboratuta dago. Alde batetik, gaur egungo riften geometriarekin bat datorren mantuko konbekzio- zelula arrunten eredua irudikatzea ezinezkoa delako. Bestetik, plaken oinaldean astenosfera mugikorrak eragiten duen trakzio-indarra plakak elkarrengandik banatzeko beste ez delako. Oro har, riftak bost ingurune geodinamiko oso ezberdinetan sortu ahal direla proposatzen duen sailkapena plazaratu da. Hauen artean bi dira kontinenteen eskala handiko apurketa eragin dezaketenak, eta beste hirurak askoz ere ingurune geodinamiko lokalizatuagoetan aurki daitezke (6.19 Ird.). Termikoki aktibatutako riftak edo rift aktiboakluma gorakorren eraginpean sortutakoak dira (6.19A Ird.). Luma gorakor edo puntu beroek sortutako riftaren bilakaera-urrats guztiak 6.20 irudiko ereduan islatu dira. Dena hasten da lumen bitartez goratutako behe-mantuko material beroa litosfera kontinentalaren azpian kokatzen denean. Une honetan, litosferan zein astenosfean galdatu partzialak sortzen dira. Litosferaren fusio partziala azpian lekututako behe- mantuko materialak eragiten dion tenperaturaren gorakadarengatik gertatzen da, eta astenosferakoa berriz, mugimendu gorakorrari esker jasaten duen deskonpresioarengatik. Baldintza hauetan arrokak arinagoak dira gorantz egiteko joera bereganatuz, ondorioz luma gorakor bakoitzaren gainetik konkordura edo sabeldura bat sortuko da azalean. Lurrazal zurrunaren elastizitate-muga gainditzean, konkorduraren gailurretik abiatzen diren haustura erradialak sortzen dira. Magmak ganbara magmatikoetan pilatuko dira goi-mantuan, eta bertan zein lurrazalean dike gisa barnera daitezke edo sumendien bitartez azaleratu. Beraz, kasu honetan mugimendu gorakorra konkorduraren eta rifting prozesuaren sortzailea denez, jarduera igneoa prozesuaren estreinako urratsetatik izango da aktibo. Hasieran fusioa maila erlatiboki sakonetan ematen da, luma gorakorren eraginpean, eta ondorioz alkalietan aberatsak diren magmak sortzen dira. Konkordura ezberdinetako hausturak elkartzean ahultasun- lerro bat garatzen da, eta honetaz baliatuz hedatzen dira riftak. Erdiko grabena eratu ostean konkorduretako eremu goratuen aztarna bakarrak riftaren ertzeko hormak dira. Denborarekin, luma gorakorrak desagertzean eremu goratu hauek subsidentzia nabarmena pairatuko dute. Hala ere, luma gorakorrak riften sorrera eragin badezakete ere rift-drift prozesua garatzeko eta ozeano berri bat sortzeko beste indarrik ez dutela iradokitzen da. 6.6 atalean deskribatutako baldintzak beharrezkoak dira kontinentetako apurketa gauzatzeko. Rift pasiboakmantuko mugimendu gorakorren eraginetik at sortzen dira. Mota honetako rift ezagunenak Rio Grandekoa, Baikal lakukoa eta Rhineko grabena dira. Lurrazal kontinentalaren rifting prozesua subsidentzia eragingo duen azaleko luzapen eta argalketarekin has daiteke. Eredu honetan, luzapena eragiten duten indarrak plaka litosferikoen mugetan sortutako ezpalen-tirakada eta gandorren-bultzakada bezalakoak dira eta orientazio egokiko ahultasun- eremuetaz baliatuz (adibidez orogeno gazteren bat) riften sorrera eragin dezakete (6.19B). Plaken bereizketa horizontalak riftaren azpiko mantuaren mugimendu gorakorra sortuko du. Beraz, mantuko mugimendu gorakorra plaken mugimendu horizontalaren ondorioa izan denez rifta sortu ostean garatuko da, eta honekin lotutako jarduera magmatikoa ere. Kasu honetan jarduera bolkanikoa rifting prozesuaren lehendabiziko garapen-urratsak bete ondoren gertatuko da. Litosfera fusio partziala gertatu aurretik argaltzen denez deskonpresioa eta fusioa jasaten dituzten materialak astenosferaren azaleko peridotitak dira, magma basaltikoak sortuz. Riften geometria erakusten duten beste zenbait egitura geologiko ere aipa daitezke, baina hauek tokian tokiko estentsio-indarren eraginez sortzen dira, ez estentsio-indar orokorren eraginpean, aurrekoak bezala. Adibidez, plaken arteko ertz konbergentetan garatutako arku-oste eremuen geometria (11. gaia) riften oso antzekoa izan daiteke (6.19C Ird.). Rift egiturak plaken kurbatura- erradioa aldatzean gara daitezke ere. Mota honetako aldaketa adibidez kolisioaren aurreko unean hondoratzen den litosfera kontinentalaren gain gertatzen da (6.19D Ird.). Okerduraren eraginez azalean sortutako luzapenak fosarekiko paraleloki kokatutako faila normalak eratuko ditu. Era berean, Lurra esfera perfektua ez denez, plaken mugimenduaren ondorioz kurbatura-erradioaren aldaketak jasan ditzakete, rift-egiturak garatuz. Hala ere, ez dirudi kurbatura-aldaketa hauek eragindako esfortzuak plakak apurtzeko gai ote direnik. Rift egitura bat sor dezakeen azken prozesua indentazio izenekoa da, eta hau kolisio-orogenoen lurraldeaurrean baino ez da ematen (6.19E Ird.). Lurraldeaurreko alboko ertzak mugitzeko gaitasuna izanez gero, indentazioak banatzeko joera izango duten bi bloke beriztuko ditu. Prozesu hau albo- ihesaldia bezala da ezaguna. Elkarrengandik urruntzen diren bi blokeen artean, orogenoarekiko gutxi gora behera perpendikularra den rifta garatuko da. 6.7.- APURKETA KONTINENTALAREN EREDUAK Lurrazal kontinentalaren argalketa eta apurketa azaltzeko proposatu izan diren ereduak ugari izan dira. Hasiera batean, riften egitura azaldu den atalean (6.4 atala) aipatu bezala, eztabaida muturreko bi ereduen artean planteiatu zen: zizaila-puru eta zizaila-sinplearen ereduak. Zizaila-pururaren ereduan (6.21 Ird.) litosferaren argalketak riftaren azpiko mantuaren eta isotermen gorakada eragiten du. Adibidez, 1330°C-ko isoterma, litosfera eta astenosferaren arteko muga markatzen duena, rift egituratik at duen sakonera 100 km-ak gainditzen ditu, baina azaletik oso gertu koka daiteke ardatzaren azpitik (6.21B Ird.). Kasu honetan, apurketatik sortutako bi ertz egonkorren geometria simetrikoa izango litzateke. Lurrazalaren apurketa zizaila-sinplearen bitartez azaltzen zuen lehenengoetariko eredua 6.22 irudian islatu da. Eredu honetan zizaila-eremu batek litosfera osoa zeharkatzen du astenosferan desagertuz, azalean disimetrikoak diren ertz egonkor bi eratuz. Astenosfera goratuaren gainean kokatutako ertzak jasaten du argalketa handiena eta, batez ere, kulunkatutako bloketan banatutako goi-lurrazal kontinentalaz eratuta dago. Ertz hauetako goi- lurrazala zizaila-eremu nagusiaren eraginez (detachment-faila) zuzenean mantuaren gainetik kokatuta dago. Beste aldeko ertzan aldiz, bloketako kulunkamendua handiagoa da, baina goi-lurrazaleko arrokak behe-lurrazaleko arroken gain daude kokatuta, detachment-faila hauskor-moldakor mugan garatzen delako. Egun, ez dago argi zein den errealitatera gehien hurbiltzen den eredua, bata zein besteak azaltzen ez dituzten datuak oraindino ugariak direlako. Baliteke, plaken apurketa muturreko bi eredu hauen tartean kokatutako ereduren bataz era egokiagoan azaltzea. Arlo honetako azken aurrerapenak laborategian burututako eredu analogikoak erabiliz lortu dira. Plaken apurketa nola ematen den ezagutzeko asmoarekin burututako esperimentu analogikoetan lortu diren emaitz adierazgarrienak 6.23 irudian laburbildu dira. Esperimentuetan astenosfera eta lodiera normaleko litosfera oreka termikoan daude. Litosfera erreologia ezberdineko lau geruzatan banatu da, eta estentsioaren eraginpean kokatu apurketa lortu arte. Eredu honetan litosferaren argalketa, batez ere, bi zizaila-sinple konjokatuen jarduera bateratuaren bidez gertatzen da. Zizaila-eremu hauek litosferako maila moldakorrean aurkitzen dira eta, batez ere, deformazioa maila hauskorraren azpitik pilatzen da. Goi- lurrazaleko maila hauskorrak apurtu eta bloketan banatzen dira. Lurrazal kontinental hauskorraren azpiko zizaila-eremuek goi-lurrazalezko bloken kulunkamenduarekin lotuta daude. Konjokatutako zizaila-eremuek riftaren azpitik plaka-azpiko gabroak eta mantuko peridotitak jasandako exhumazioa azaltzen dute. Plaken apurketa-eredu honen antzeko beste zenbait proposatu dira, eta etorkizunean eredu zehatzagoak ere proposatuko dira. Eredu honek behintzat, etorkizunekoak ere azaldu beharko dituzten zenbait datu geologiko eta geofisikoekin bat dator, eta rifting prozesuaren aurretik eta prozesuan zehar litosferak duen erreologia errespetatzen du. Litosferaren argalketan zizaila- eremuek dute zeresan handiena, 6.22 irudiko ereduaren antzera. Era berean, ertz egonkorretako egituren simetria onartzen du, 6.21 irudiko zizaila-puruaren ereduak bezala. Zizaila-pururaren ereduak erakusten duen moduan ere, astenosferaren gorakada rifteko grabenaren azpitik gertatzen da (6.22 irudiko ereduaren aurka), datu geofisikoekin bat etorriz. 6.8.- ADIBIDEAK Afro-Arabiar rift-sistema eta Iparramerikako Basin & Range lurraldea dira kontinenteen gain aktiboak diren estentsio-eremu zabalenak. Bertan, lurrazal kontinentala luzatzen ari da eta plaken arteko muga berri baten sorreraren aurrean egon gaitezke. Ordea, zalantzak daude bi lurralde hauen arteko parekotasunak deskribatzeko orduan, batez ere bien artean riftaren bilakaera guztiz baldintza dazakeen ezberdintasuna dagoelako; Basin & Range lurraldea subdukzio-eremu baten eraginpean dago (Iparramerikaren mendebaldeko kostaldekoa) eta Afrikako rifta ez. Eki-Afrikako rifta askoz zabalagoa den Afro-Arabiar rift-sistemaren barne dago. Afro-Arabiar rift-sistema Sirian hasten da iparraldetik eta Jordan harana, Itsaso Hila, Itsaso Gorria, Adeneko Golkoa, Afarreko lurraldeak, eta eki- Afrikaren gehiengoa zeharkatuz Hego-Afrikan bukatzen da, hedapen zabala lortzen duen faila ugariko sistema baten bidez (6.24 Ird.). Rift-sistema honetan zehar plaken apurketan bereiz daitezkeen urrats ezberdinak ikusten dira: rift egitura baten sorreran eratutako failak, faila hauen bilakaerarekin sortzen diren riften garapen-urrats ezberdinak, riftak eragindako estreinako ozeanizazioa eta ozeano txiki baten garapena. Beraz, Afro-Arabiar rift-sistema kontinenteen apurketan gertatzen diren urrats ezberdinak ikertzeko toki aproposena dela esan daiteke. Ondoren, Afro-Arabiar rift sisteman kokatutako bi lurraldeen ezaugarri geologikoak eta garapen-ereduak deskribatzen dira, rifting prozesu baten barne bi urrats arras ezberdinak adierazten dituztelako: eki-Afrikako rifta eta Itsaso Gorria. Era berean, munduko bigarren estentsio-eremu zabalena errepresentatzen duen Basin & Range lurraldeko ezaugarri geologiko bereizgarrienak ere aipatuko dira. Lurralde honetako ikerketa geologikoak oso aurreratuta daudenez estentsioari buruzko eredu gehienak bertan sortu direla aipatu beharra dago. 6.8.1.- Eki-Afrikako rifta Afrikaren bataz besteko garaiera handia da, 1000 m ingurukoa. Asia ezik beste edozein kontinente baino bataz besteko handiagoa. Afrikaren eskala handiko ezaugarri geomorfologiko deigarriena zenbait hamarkadatik ehundaka kilometrotarainoko zabalera duten domo eta arro itxiak dira (6.25 Ird.). Arroak domoak baino askoz zabalera handiagokoak dira. Domoak arroak inguratuz kokatzen dira eta beraien sorrera Jurasikotik Neogenora bitartean gertatu zen. Oro har, domoen eremu goratuenetan aurrekanbriarreko arrokak azaleratzen dira. Domo egitura hauen gutxi gora beherako neurriak kilometro bateko garaiera, 50-tik 200 km-rainoko zabalera eta 100-tik 500 km-rainoko luzera dira. Zenbait domotan rift egiturak bereizten dira, domoaren gailurretik abiatzen diren bi edo hiru graben agertzen direlarik. Domo egitura nabarmenenak Saharako desertuan azaleratzen diren Hoggar eta Tibesti mazizoak eta, Afrikako ekialdean, Itsas Gorritik Tanzaniaraino lerrokatzen direnak dira. Eki-Afrikako rifta bertako domoek eratutako lerrokaduran garatzen da, Afar-eko puntu hirukoitzetik 3000 km-tan zehar hegoalderantz. Lurraldea plaken arteko muga jaioberri baten gisa interpretatzen da. Eki-Afrikako rift-sistema Victoria lakuaren iparraldean (Nilo ibaiaren iturburua) adarkatu egiten da, N-S norabide orokor batekin 20°S eta 5°N latitudeen artean hedatzen diren bi graben eratuz (6.24 Ird.). Mendebaldeko adarra gazteagoa da eta bere garapena orain dela 12- 13 Mu hasi zen estreinako prozesu bolkanikoekin. Oro har, prozesu bolkanikoak arroen eraketaren aurretik gertatu dira eta hauen aurretik lurraldeak domo goratuaren geometria bereganatzen du. Ekialdeko adarraren jarduera sismiko zein bolkanikoa handiagoa da, nahiz eta biak gorde faila sortu berrien aztarnak. Rift biak kontinentearen eremu goratu batean kokatzen dira eta badirudi honen azpitik lurrazala eta litosfera argalduta daudela (6.26A Ird.). Failak rift- arro hauetan pilatzen dira. Datu geologikoek rift prozesua Eozenoaren hasieran (55 Mu), edo agian Jurasikoan (160 Mu) ere, has zitekeela adierazten dute, baina estentsio-urrats garrantzitsuenak erdi-Miozenoan (12-18 Mu) gertatu ziren. Estentsio-urrats honekin lotutako jarduera tektonikoak domo egituren sorrera, rift-en garapena eta hasierako bolkanismoa barneratzen ditu. Argigarri estratigrafikoen arabera rift eta domoen sorrera une berean ematen da eta rift-arroek, Miozenoa geroztik, subsidentzi handia jasan dute. Rift-arroen erdialdean arruntak dira laku gazikarak (Turkana, Tanganyika eta Nyasa lakuak adibidez), bertako metakinak eta erreka-sedimentuak izanik haranetako arroka arruntenak. Arroen beste ezaugarri bat sumendi aktiboen agerpena da, batez ere ekialdeko riftean. Kono bolkaniko gehienak rifteko grabenaren barne aurkitzen badira ere, sumendi ikusgarrienetarikoak riftaren alpetan aurkitzen dira (adibidez Kilimanjaro, Kenia eta Elgon bolkanak) (6.24 Ird.). Hauetatik isuritako magmek izaera alkalino edo peralkalinoa dute, hau da, silizean txirotuta eta alkalietan (K, Na) aberastuta daude. Eki-Afrikako graben egiturak 4 km-tik gorako sakonera eta 60-70 km-ko zabalera du eta alboetan 30 km-ko sakonetaraino barneratzen diren okerdura handiko faila normalak. Behe-lurrazalari buruz eta balizko lurrazalaren argalketari buruz ez da gauza handirik ezagutzen. Zehar-ebaki konpentsatuek eta profil-sismikoek estentsioa %10 eta %15 bitartekoa dela adierazten dute. Mendebaldeko riftean kokatuta dagoen Tanganyika lakuan burututako ikerketen arabera, riftaren egitura txandakatu eta zenbaitetan gainezarri egiten diren erdi-grabenen seriengatik eratuta dago (6.26B eta 6.26C Irdk.). Hortaz, riftarekin harremanetan dauden failak arku itxurakoak dira plantan eta hiru dimentsiotan listrikoak. Gainezartzen diren faila-segmentuen arteko lurraldea topografikoki goratutako eremua da, eta zehar-ebakian horst gisa (A-A’ zehar-ebakia 6.26B irudian) edo graben baten barne kokatutako domo gisa (B-B’ zehar-ebakia 6.26B irudian) ager daiteke, gainezartzea eragiten duten failetako okerduraren arabera. Datu grabimetrikoak erabiliz mendebaldeko riftaren azpian dagoen litosferak 65 km-ko lodiera eta 60 km-ra kokatuta dagoen Eki-Afrikako plataforman dagoena (Tanzaniako kratoia) 90 km-ko lodiera dutela neurtu da. Riftaren azpiko mantuaren abiadura baxuko eremuek eta rift-arroetan zehar neurtutako anomalia grabimetriko negatiboek litosfera argalduta dagoela iradokitzen dute ere. Riftan zehar nagusi diren estentsio-esfortsuen orientazioa E-W edo NW-SE da. Eki-Afrikako rift-sistemaren ekialdeko adarrean bi eremu bereizten dira, iparraldeko Turkana rifta eta hegoaldeko Gregory rifta. Adar honen garapena iparraldean hasi zen orain dela 33 Mu, basalto-plataforma bat sortuko zuten sumendi-erupzio izugarriekin. Basalto-plataforma honen bolumena 45.000 km3-koa dela neurtu da, hau da, ekialdeko adarraren garapen osoan isuritako arroken %20. N-S norabideko lehendabiziko lerrokadura bolkaniko honetaz gain, gazteagoa den W-E norabideko bigarren lerrokadura bat ere defini daiteke, riftaren ekialdean sortutako erupzio-guneekin. Adierazgarria da bai ekialdeko zein mendebaldeko adarretan domoen altzamendua eta bolkanismoa rift-arroa eratu aurrekoak direla eta riftak, oro har, iparraldetik hegoaldera zabaltzen direla. Riften zabalera eta soslai topografikoak zeharo ezberdinak dira Turkana eta Gregory izeneko rift eremuetan. Kenyaren iparraldean estentsioz deformatutako eremua oso zabala da (150-250 km artekoa E-W norabidean). Bertan, gutxi gora behera paraleloak diren zenbait arro eratu dira Miozenotik gaur egunera, guztira 40 km-ko luzamendua zurgatzen dutelarik. luzapen-faktorea 2-tik gorakoa da, segurazko Jurasiko berantiarretik gertatutako hiru estentsio-urrats ezberdinen ondorioa delarik. Aldiz, lurralde honetan riftek sortutako topografia oso motela da, riftaren alpeak erdiko grabena baino ehundaka metro garaiagoak baino ez dira. Hegoalderantz rifta estutu egiten da 60-70 km izan arte eta estentsio-kopurua ere murriztu egiten da 10-15 km-raino. Aldiz, riftaren alpeek 2.500 m-tik gora altzatzen dira grabenaren erdiko haranarekiko. Ikerketa sismiko, geologiko eta geofisikoek lurrazalaren lodiera Kenyako riftan zehar oso aldakorra dela erakutsi dute. Kenyako domoaren azpitik 34 km-ko lodierak neurtu diren bitartean Lokoriren iparraldean zein Turkana lakuaren azpitik 20 km baino ez dira neurtu. Goi-mantuko abiadura sismikoak oso txikiak dira Kenyako rifteko luzera osoaren azpitik eta gainera oso sakon barneratzen dira. Errefrakzio-sismikoaren esperimentuek rift guztian zehar Moho etengunearen azpiko mantuak 7.5-7.6 km/sg-ko abiadura duela erakusten dute. Aldiz, riftaren alpe eta inguruko lurraldetan neurtutako Mohoaren azpiko mantuaren abiadura 8.0 eta 8.2 km/sg bitartekoa da. Rifteko ardatzean zehar neurtutako bero-fluxua oso altua da, alpeetan aldiz kontinentetan neurtzen diren balio arruntak neurtzen dira. Era berean, rifteko ardatzan noizbehinka grabitate-anomalia positibo txikiak neurtzen dira, segurazko lurrazalean barneratutako dentsitate handiko mantuko materialen ondorioz. Eki-Afrikako rift-sistemaren ekialde eta mendebaldeko adarrak erkatuz antzekotasun handiak soma daitezke mendebaldeko adar osoaren eta ekialdeko adarraren hegoaldeko eremuaren (Gregory rifta) artean. Bi rift-eremu hauek oso estuak dira, luzapen-faktore txikia dute, alpeak nabarmenak dira topografian eta biak pareko eremu geologikoan kokatuta daude, kratoi baten (Tanzaniako kratoia) eta mendikate Panafrikarren artean. Aldiz, ezberdintasunak bolkanismoaren adinan eta kopuruan aurki daitezke. Ekialdeko adarraren hegoaldeko eremuan bolkanismoa zenbait milioi urte zaharragoa da eta askoz ere ekoizpen handiagokoa izan da. Ekialdeko adarraren iparraldeko eremua (Turkana rifta) bestelakoa da. Rifta iparralderantz zabaldu egiten da eta alpe nabarmenik sortu gabe estentsioaren eragina hedatu egiten da. Ekialdeko adarraren hegoaldeko eremuarekin erkatuz lurrazala askoz ere argalagoa da eta ondorioz topografia orokorra ere nabarmenki lauagoa da. Lurralde honetako bolkanismoa oso epe laburrean askatutako magma kopuru izugarriekin hasi zen. Eki-Afrikako riftaren eraketa-eredua Aurreko datuak era egokian azaltzeko beharrezkoa da riftaren eraketa eragiten duten indarren sortzaile gisa mantuko luma handi bat proposatzea. Beste zenbait ereduek lurrazaleko eta goi-mantuko ezaugarri estrukturalak azaltzeko gai dira, baina ez dituzte kontutan izaten, oro har konpresioaren eraginpean dagoen lurralde honetan sortutako estentsio-indarren jatorria, ez eta rift prozesuaren eta bolkanismoaren arteko denbora-erlazioak. Rifteko bi adarren artean kokatutako gutxi gora beherako 1000 x 1000 km 2-ko Eki-Afrikako plataformaren azpitik (Tanzaniako kratoia) luma baten agerpena baieztatzen dituzten argigarriak ugariak dira. Alde batetik, plataformak inguruko lurraldeekiko duen bataz besteko 1000 m-ko garaiera ezberdintasunak ez du desoreka isostatikorik sortzen. Lurrazalean neurri honetako konkordura bat eragiteko mantuan normalean baino dentsitate txikiagoko eremu handia egon behar da. Ikerketa geofisikoek eta eredu matematikoek eremu honek 200 km-ko sakonera eta mantuaren bataz besteko tenperatura baino 100- 150°K gehiago duela iradokitzen dute. Bestetik, azterketa petrologikoek adierazten dutenez ere, ekialdeko adarraren prozesu bolkanikoen jatorria astenosferako material bero gorakorrekin lotuta dago. Era berean, ekialdeko adarraren iparraldeko riftean bolkanismoa basalto-plataforma baten sorrerarekin hasteak mantuko luma gorakor baten ondorioa izan behar du. Orduan, Eki-Afrikako plataforma osoa goratuta badago, zergaitik hasten da rift prozesua lurralde honen ipar-ekialdean eta ondoren ekialdeko adarretik zehar hegoalderantz luzatu, plataformaren mendebaldetik luzatzen hasi arte? 6.27 irudian Eki-Afrikako plataformaren azpiko mantuko lumaren garapena eta honek litosferan duen eragina azaltzeko proposatutako eredua ikus daiteke. Ereduak litosfera azpiko luma gorakorrarekiko geldirik dagoela onartzen du. Ereduan aldaketa gutxi egin beharko ziren Afrikak lumarekiko duen iparrekialderanzko mugimendua kontutan hartuz gero. Oligozeno goiztiarrean luma gorakorrak 200 km-ko lodiera duen kratoiaren litosfera ukitzen du nonbait erditik ekialdera (6.27B Ird.). Kratoiaren gain lumak eragiten duen goranzko indar asimetrikoarengatik kratoia kulunkatu egiten da, ekialdean gorakada handiagoa jasanez (6.27C Ird.). Garai honetan lurralde osoa, Afrikako plakaren inguruko muga gehienetan sortutako gandorren-bultzakada indarrak eta Afarreko lumak eragindako topografia garaia direla eta, urruneko konpresio-indar orokorren (far-field forces) eraginpean zegoen. Eki-Afrikako plataformaren gorakadak konpresio-baldintza orokorrak estentsio- baldintzetara eraldatzeko beste indar eragin zuen, baina ez kratoia apurtzeko bezain bestekoa. Ondoren, luma kratoiko litosferaren azpitik erradialki hedatzen da, kratoiaren tenperatura baxuaren eta lodiera handiaren ondorioz, litosfera zeharkatzeko behar den beste indarrik ez duelako. Lumaren burua kratoiaren ekialdeko ertzera heltzean estentsio-indarrak eremu estuagoan pilatzen dira gerriko Panafrikar ahularen apurketa eraginez (6.27C Ird.). Lumaren burua hedatuz darrai eta kratoiaren mendebaldeko ertzera ere heltzen da bertan, arrazoi berarengatik litosferaren apurketa sortzen duelarik. Aldi berean, ekialdeko adarrean gune bolkaniko berriak sortzen dira riftaren alpetik ekialderantz. 6.8.2.- Itsaso Gorria Itsaso Gorria Arabia eta Afrika banatzen duen arro estua da. 3000 km inguruko luzera eta 100 eta 300 km bitarteko zabalera du (6.24 Ird.). Itsaso Gorria Suezeko golkotik, Afarreko lurraldea eta Etiopiako rifta zeharkatuz Adeneko golkoraino luzatzen da. Itsaso Gorriko ertzak faila-planoak diren okerdura handiko amildegiez eratuta daude, sarritan amildegi hauek kostaldetik 3000 m- raino altzatzen direlarik. Oro har, ekialdeko ertzaren garaiera mendebaldekoa baino handiagoa da. Normalean, itsasoaren sakonera txikia da, sakonera abisalak itsasoaren erdialdeko zenbait eremuetan baino ez dira neurtu (6.28A). Itsaso Gorriaren sakonera txikiko eremuen azpitik inguruko kontinenteetan baino lodiera txikiagoa duen lurrazal kontinentala aurki daiteke. Dirudienez argalketa faila normal listrikoen ondorioa da (6.28B). Ur azpiko lurrazal kontinental argalak gehienez km bateko lodiera duen eta gatzez, batez ere halitaz, osatuta dagoen geruzaz estalita dago. Egitura honen garapena Eki-Afrikako rift-sistema baino zenbait Mu arinago hasi zen, Eozeno-Oligozenoan zehar. Estreinako bolkanketa prozesuetan Etiopian aurkitutako 45 Mu-ko arroka bolkanikoak isuri ziren eta, oro har, mantuko luma indartsu batek (Afar-eko luma) sortutako basalto-plataforma osatzen dutela onartzen da. Garai horretan material bolkaniko kopuru izugarriak azaleratu ziren oso epe laburrean, batez ere Etiopiako plataformaren eskualdean. Jarduera bolkanikoa gorakada topografikoaren eta riften eraketa-prozesuen estreinako urratsekin batera hasi zen, dike eta kolada basaltikoen eraketarekin. Kolada basaltikoak gaur eguneko riftarekiko gutxi gora behera pareleloak diren arrakaletatik azaleratu ziren. Argigarri estratigrafikoek ere, Itsaso Gorriaren zabalkuntza Tertziario goiztiarrean hasi zela adierazten dute, lurraldeko gorakadaren ondorioz sortutako rift-arroko lurrazalaren subsidentziarekin. Orain dela 30 Mu, aldiz, bolkanketa gunea iparrekialderantz desplazatu zen, Afar lurraldean kokatuz. Itsaso Gorria-Aden Golkoa rift-sistemako topografiaren ezaugarri nabarmenenak 2.000-3.000 m-ko garaiera duen plataforma (Etiopia) eta arro ozeaniko bilakatutako ertz altuko depresioak (Itsaso Gorria, Aden Golkoa) dira. Afarreko lurraldea bi arro hauen artean kokatuta dago eta ondorioz arro ozeanikoen artean 1.500 m-ko bat-bateko desnibela duen lurraldea da. Datu geofisikoek Etiopiaren azpitik lurrazal kontinentala lodia (40 km) dela eta behe- lurrazalean abiadura sismiko altuak daudela adierazten dituzte. Datu hauek lurraldeko bolkanismo bortitzak eragindako plaken azpiko pilaketa (underplating) prozesuen edo intrusioen bitartez azal daitezke. Beraz, lurraldeko garaiera lumaren bultzakadak eragindako konkordurarengatik eta prozesu bolkanikoek sortutako lurrazalaren loditzeagatik azal daiteke. Eremu goratu honetatik arro ozeanikoetarantz lurrazalak oso argalketa azkarra jasaten du, lodiera berehala 20 km-koa baino ez da izango. Datu sismikoek trantsizio-lurralde honek lurrazal ozeaniko eta lurrazal kontinentalaren arteko ezaugarriak dituela erakusten dituzte. Iparralderago argalketa nabarmenagoa da eta Itsaso Gorriaren erdiko aldean 10-15 km-ko lodierak neurtu dira. Bertan, eratu berria den lurrazal ozeanikoaren agerpena baieztatu da. Xingola magnetikoek lurrazal ozeanikoaren eraketa azkeneko 5 Mu-tan gertatu dela erakusten dute. Beraz, Itsaso Gorria arro ozeaniko jaio berriaren adibidetzat har daiteke, bertan rift-drift trantsizioan gertatzen diren prozesuak azter daitezkeelarik. Era berean, Itsaso Gorrian ikusten den lurrazal kontinental eta ozeanikoaren arteko trantsizioaren egitura beste ertz kontinental garatuagoek jasandako bilakaera ulertzeko giltza da. Afrikako ekialdean kokatutako Aden Golkoko xingola magnetikoek aldiz, ozeanoaren zabalkuntza azkeneko 10 Mu-tan zehar gertatu dela erakusten dute. Nahiz eta Afarreko lurraldea lurrazal ozeanikoa duten bi arroen artean kokatuta egon, hemen oraindino ez da benetako lurrazal ozeanikorik sortu. Hala ere, ikus daitezkeen egituren arabera baliteke epe laburrean Itsaso Gorriko eta Aden Golkoko ozeano-gandorrak elkartzea arro ozeaniko bakarra eratuz. 6.29 irudian Itsaso Gorrian zehar burututako lurrazalaren 3 zehar-ebaki erakusten dira. Itsaso Gorriaren iparraldeko eremuan (6.29A Ird.), luma gorakorren eraginik gabe eta lurrazal ozeanikorik gabe, goi-lurrazalak jasandako argalketak ß = 2.5-ko faktorea du, eta behe-lurrazala aldiz, riftaren erdiko aldean guztiz desagertu da. Badirudi, portaera moldakorreko behe- lurrazala portaera hauskorreko goi-lurrazala baino azkarrago luzatu dela. Hegoalderago (6.29B Ird.), luma gorakorraren eragina pairatu eta lurrazal ozeanikoa duen lurraldean, goi-lurrazalaren estentsioa bortitzagoa da, baina erdiko arroaren bi aldetan oraindik ikus daiteke behe-lurrazala. Hirugarren zehar-ebakiak (6.29C Ird.) oso osorik lumaren eraginpean gelditzen den lurraldea zeharkatzen du. Hemen, behe-lurrazala berriro lodiagoa da eta goi- lurrazalak aldiz argalketa nabarmenagoa pairatzen du. Segurazko, jatorrizko behe-lurrazala riftaren erdiko aldean guztiz desagertuko zen estentsio moldakorraren eraginez, eta gaur egun ikusten dena ez da behe-lurrazala izango, astenosferako fusio partzialaren eraginez sortutako arroka bolkanikoen pilaketa baizik. Itsaso Gorriko riftaren eraketa-eredua Itsaso Gorriaren barne, riftaren ardatzarekiko egitura simetriko eta asimetrikoak erakusten dituzten eremuak aurki daitezke. 6.30 irudian Itsaso Gorriko garapen progresiboari buruzko eredua ikus daiteke. Riftaren hasiera (6.30A), seguraski astenosferako materiala sakonera txikiagoan lekutzean, Oligozenoan zehar sortutako topografiaren konkordurak adierazten du. Konkordurak eta honen hegomendebaldean zegoen ahultasun eremuak baldintzatu zuten riftaren kokapena. Aldiz, konkorduraren eremu goratuena Itsaso Gorriaren ekialdean aurkitzen den Arabiako penintsulan kokatu zen. Konkorduraren azpitik mantutik eratorritako arroka magmatikoak lurrazalaren azpian pilatuko ziren, berau lodituz (6.30B Ird.). Rift prozesuak aurrera jo ahala astenosferaren eremu goratua tokiz aldatu egiten da, gaur egun Itsaso Gorriko ardatzaren azpian duen kokapena lortu arte. Faila normalekin batera basaltoen intrusioak gertatzen dira eta lurrazal kontinental eta ozeanikoaren arteko ezaugarriak dituen lurrazal trantsizionala eratzen da (6.30B-6.30C Irdk.). Azkenik, riftaren ardatzean benetako lurrazal ozeanikoa eratzen da (6.30D Ird.) eta ertz kontinentalak pasiboki urruntzen hasten dira. Zein da lurralde honetako riftek (Itsaso Gorria, Aden Golkoa eta Etiopiako rifta) lortutako bilakaera-maila ezberdinaren arrazoia? Baliteke erantzuna lurraldeko urruneko esfortsu orokorretan aurkitzea. Itsaso Gorria - Aden golkoa rift-sistemaren estentsioa hasi zenean Tethys ozeanoaren iparralderanzko subdukzioa amaitzear zegoen eta Zagros mendikatea eratuko zuen kontinente- kontinente kolisioa hastear. Lurrazal ozeanikoaren subdukzioaren ondorioz Afrikaren NE-an ezpalen-tirakada indarrek eragindako N-S norabideko estentsio- indarrak ziren nagusi. Riften sorrerarako egokiak ziren baldintzetan luma gorakorrak indar estentsional gehigarria sortarazi zuen Afarreko lurraldean, litosferaren konkordura eraginez. Konkordura honek arraildura erradialen sorrera eragin zuen. Estentsio-indarrak gogorragoak ziren estentsio-indar orokorrak eta lumaren estentsio-indarrak gehitzen ziren norabidean (N-S, Itsaso Gorria eta Aden Golkoa) eta motelagoak E-W norabidean (Etiopiako rifta). Luma gorakorrak riften sorreran izan zuen eragin zuzena baieztatzeko bi ezaugarri erabiltzen dira. Alde batetik, bolkanismoa faila normalak agertu aurretik hasten dela, eta bestetik puntu hirukoitza lumak eragindako konkorduraren erdian kokatzen dela. Baina Itsaso Gorrian eta Adeneko golkoan kontinentearen apurketa eta lurrazal ozeanikoaren eraketa urruneko indar orokorrekiko orientazio egokia zutelako gertatu zen. 6.8.3.- Basin & Range lurraldea Basin & Range lurraldea Iparramerikako mendebaldean Mexikoren iparraldetik eta Estatu Batuetan zehar Kanadaraino, gutxi gora behera 3000 km-tan zehar, luzatzen da (6.31 Ird.). Lurralde honen gehiengo zabalera 1000 km ingurukoa da erdialdean, iparraldean eta hegoaldean askoz ere argalagoa delarik. Eremu geologiko nagusi honetan iparmendebalde edo ipar-iparrekialde norabideko mendizerra eta arro luzezkak tartekatzen dira (6.4 Ird.). Lurraldeak topografia garaia du, 1 eta 2 km bitartean itsas-mailaren gainetik. Basin & Range lurraldearen erdiko aldean kokatutako eremu handi bat barne-drenaia duen arroa da, Great Basin bezala ezagutzen dena (eremu iluna 6.31 irudian). Great Basinaren barne mendebaldean eta ekialdean kokatutako depresio topografikoek (trama diagonala) erlatiboki garaiera handia duen erdiko eremuaren bi ertzak osatzen dituzte. 6.31 irudian Basin & Range lurraldearen inguruko plaken arteko erlazioak islatzen dira ere. Lurraldearen hegoaldea ozeano Barearen ekialdeko gandorraren iparraldeko muturraren ekialdean kokatzen da. Bertan, gandorra Kaliforniako golkoan barneratu eta San Andres faila transformakorraren sistemaren bitartez moztuta dago. Lurraldearen iparraldea, aldiz, Iparramerikako iparmendebaldean kokatutako subdukzio-eremuaren ekialdean dago. Basin & Range lurraldeko egitura nagusiak faila nomalez mugatutako eta gehienetan kulunkatutako faila-blokeak dira (6.6B Ird.). Haranak, gehienetan graben edo erdi-graben egiturak dira, eta mendizerrak horst egiturak edo kulunkatutako faila-blokeen goiko muturrak. Mendizerra gehienak faila normalez mugatuta daude, eta nahiz eta hauetako asko azalean okerdura nabarmena izan sakonean geometria listrikoa erakusten dute. Zenbait failek sakonera handiak lortzen dituzte lurrazal kontinentalean; beste zenbait, aldiz, azalekoak baino ez dira. Mendizerren inguruko faila bakoitzaren desplazamendua 8-10 km-koa da bataz beste, baina 15-20 km bitarteko desplazamenduak ere neurtu dira. Basin & Range lurralde osoko failek zurgatzen duten luzamenduari buruzko neurketak aldakorrak dira, 60 eta 300 km bitartekoak dira. Kalkulu hauek denborarekin handituz joan dira, faila listrikoen egitura eta mugimenduari buruzko datuak ezagutu ahala. Beraz, lurraldeko egiturak garbi erakusten du Basin & Range lurraldeko lurrazal kontinentala luzatzen ari dela, eta luzapena jatorrizko zabaleraren bikoitza izan daitekeela. 6.32 irudian Estatu Batuetako hego-mendebaldeko zenbait estatuek estentsioaren aurretik izango zituzten mugen kokapenari buruzko ideia islatu da. Datu geofisikoek ere, datu estrukturalak bezala, Basin & Range lurraldea estentsioaren eraginpean dagoela agerian uzten dute. Lurraldeko bero-fluxua handia da, lurralde kontinental arruntek izaten dutena baino hiru aldiz handiagoa (6.33 Ird.). Lurraldeko jarduera sismikoa ekialde eta mendebaldeko ertzetan zehar N-S norabideko bi eremu luzatuetan pilatuta dago. Lurrikaretako foku-mekanismoen ikerketek lurrikara gehienak faila normalen ondorio direla erakusten dute nahiz eta hegomendebaldean norabide-failek sortutakoak ere ugari izan. Era berean, estentsio-ardatzek gutxi gora behera E-W norabidea dutela baieztatu ahal izan da. Errefrakzio sismikoak Basin & Range lurraldeko lurrazala argala dela eta honen azpitik dagoen mantuak normalak baino abiadura- sismiko txikiagoak dituela erakutsi du. Lurrazal kontinental argalena Great Basineko eremu topografiko baxuenekin bat datozen eta jarduera sismiko gehiena bereganatzen duten bi eremu luzatuetan zehar kokatzen da. Beraz, argigarri geofisiko, topografiko zein estrukturalek Basin & Range lurraldea, zalantzarik gabe, estentsioaren eraginpean dagoela erakusten dute. Estentsioa orain dela 20 Mu hasi zen, gutxi gora behera iparrekialde- hegomendebalde norabidean. Gaur eguneko ekialde-mendebalde norabideko estentsioa aldiz, orain dela 6-10 Mu hasi zen Great Basinean. Datuen arabera, Great Basin lurraldeko estentsioa 1 eta 5 cm/urtero bitartekoa da. Egun, Basin & Range lurraldean eratzen diren sedimentuak inguru tektonikoaren eta klimaren ondorioa dira. Erliebe nabarmenak eta klima lehorrak baldintzatuta kono alubialak eta lur-irristatzeen ondoriozko metakinak pilatzen dira mendizerra luzatuen inguruan (6.1 Ird.). Mendizerretatik urruntzean sedimentu hauek pikor finagokoak dira eta laku-metakinekin tartekatzen dira. Great Basineko haran gehienen eremu hondoratuenetan urtaro hezeetan baino urez estaltzen ez diren lakuak ageri dira. Ingurugiro honetan metakin gazikarak sortzen dira, batez ere halita eta igeltsua, eta proportzio txikiagoetan garrantzi ekonomiko handiko estrontzio- eta boro-gatzak. Basin & Range lurraldeko arroka bolkaniko gazteenak izaera bimodala dute, basaltoak nagusi direlarik eta erriolitak urriagoak. Arroka bolkaniko gazte hauek oso ondo bereizten dira Tertziarioko arroka bolkanikoetatik. Azken hauek bitarteko izaera dute eta Ozeano Bareko kostaldean gertatutako subdukzio- prozesuen ondorioz sortu ziren. Basin & Range lurraldeko egitura azaltzeko erabiltzen diren bi eredu arruntenak 6.34 irudian aurkeztutakoak dira. Bi eredu hauen artean badaude amankomuneko zenbait ezaugarri. Bietan lurrazal kontinentala argalduta dago eta, era berean, Tertziarioko sedimentu eta arroka bolkanikoak batez ere Paleozoiko-Mesozoiko garaiko arroka sedimentario eta bolkaniko deformatuen gain kokatzen dira. Goi- lurrazaleko arrokak era hauskorrean deformatzen dira, sakonean horizontaldu eta okerdura gutxiko eremu milonitiko nagusi batean bukaera aurkitzen duten faila normal listrikoen bitartez. Behe-lurrazala Paleozoiko-Mesozoikoko eta zaharragoak diren gradu altuko arroka metamorfikoz eratuta dago. Bi ereduen arteko ezberdintasunik handiena behe-lurrazala luzatzeko erabiltzen den sisteman datza. Batean, luzapena uniformea da eta dikeen intrusioek betetzen dituzte eratutako hutsuneak, zizaila-puruaren eredua da (6.34A Ird.). Bestean, luzapena litosfera osoa zeharkatzen duen angelu gutxiko faila bakarrak (detachment-faila) zurgatzen du (6.34B Ird.). Lurralde honetarako proposatutako ereduetan mantu litosferioa oso argala da edo ez dago, eta orduan astenosfera zuzenean lurrazalaren azpian kokatuko litzateke. Luzamendu kopurua handiagoa da zenbat eta lurrazala argalagoa izan.                                       118
