



                                                                        7. gaia
                             7.- OZEANO-GANDORRAK

Lurraren azaleko ozeano-gandorren sistemak 40.000 km-tik gorako luzera du eta
Lurreko egitura geologiko nabarmenetarikoa da (7.1 Ird.). Egitura honen kokapen
geografikoa ezagutzeko asmotan mutur batetik hasi eta tokian tokiko gandorraren
zati garrantzitsuenak aipatuko dira beste muturrean amaitu arte. Ozeano Bareko
iparrekialdean, Kanadako mendebaldean, Queen Charlotte uhartetatik zehar
luzatzen den faila transformakorraren (QC) hegoekialdetik Explorer gandorra (E)
abiatzen da. Explorer gandorra hegomendebalderantz luzatzen da eta faila
transformakor ezberdinen bitartez desplazatuta badago ere Juan de Fuca (JF) eta
Gorda (G) gandorretan du jarraipena. Azkeneko hau, Mendocino faila
transformakorraren (M) kontra amaitzen da, zein San Andres faila (SA)
ezagunarekin elkartzen baita Mendocino izeneko faila-faila-fosa puntu
hirukoitzean (MTJ). Bi faila transformakor hauek gandorrak erakusten duen 3.000
km-ko desplazamendua eragiten dute. Gandorra Kaliforniako golkoaren hegoaldean
Rivera izeneko gandor-fosa-faila puntu hirukoitzaren hegoaldean agertzen da
berriro.
Puntu hirukoitz honetatik hegomendebalderantz Eki-Bareko gandorra luzatzen da
2.000 km inguruan zehar, Galapagos izeneko gandor-gandor-gandor puntu
hirukoitzeraino (GTJ). Tarte honetan faila transformakorrek sarritan
desplazatzen dute gandorra. Galapagos puntu hirukoitzetik ekialderantz abiatzen
da Galapagos izeneko rifta (Ga), Ertamerikako fosarekin lotzen duen faila
transformakorrarekin topo egin bitartean. Hegoalderantz aldiz, Eki-Bareko
gandorrak Txileko gandor-gandor-faila puntu hirukoitzaraino (CTJ) du
jarraipena. Puntu honetatik ekialderantz abiatzen da Eki-Bareko eta Txileko
gandorrak elkartzen dituen faila transformakorra. Puntu hirukoitz honen
hegoaldean Barea-Antartika gandorrak (PAC-ANT R) hegoaldean kokatutako
Antartikako plaka iparraldean kokatutako Zelanda Berria eta Indiar-Australia
plaketatik bereizten du. Australiaren hegoaldean beste izen bat ematen zaio
gandorrari, orain Indiar plakako hegoekialdeko gandorra da, eta gandor-gandor-
gandor motako Indiar puntu hirukoitzean (ITJ) bukatzen da. Puntu hirukoitz
honetan gandorra bi adarretan bereizten da. Bata, Carlsberg gandorra,
iparralderantz abiatzen da eta Adeneko golkoan barneratu Afarreko gandor-
gandor-gandor puntu hirukoitzean (ATJ) amaitu arte. Puntu hirukoitz honetatik
abiatzen dira Itsaso Gorria (RS) eta eki-Afrikako rift sistema (EA).
Indiar puntu hirukoitzetik hegomendebalderantz luzatzen da bigarren adarra,
hegomendebaldeko Indiar plakako gandorra deritzona. Tarte honetan gandorraren
zati laburrek desplazamendu handiko faila transformakorren eragina jasaten
dute, eta hauei esker lotzen dira Indiar ozeanoaren eta Atlantiar ozeanoaren
gandorrak Bouvet izeneko gandor-faila-faila puntu hirukoitzean (BTJ).
Mendebalderantz gandorrak jarraipena du tarte labur batean South Scotiako
subdukzio-eremuan desagertu arte, South Sandwicheko gandorra (SSG) da. Bouvet
puntu hirukoitzetik iparralderantz Atlantiar ozeanoaren erdiko gandorra
luzatzen da Azores puntu hirukoitzeraino (AzTJ). Puntu hirukoitz honetatik
abiatzen da Gibraltarreko lurmuturretik Mediterranioraino luzatzen den Azoresko
haustura-eremua (AZ). Iparralderantz, aldiz, gandorrak jarraitu egiten du
Reykjanes gandorran (RR) zehar Islandiaren hegoaldetik ipar-Atlantiar ozeanoan
zehar eta Artiar ozeanoraino. Bertan Savernaya Zemlya-tik gertu faila-sistema
konplexu batean desagertu egiten da.
Ertz kontinental egonkorrengatik (Atlantiar motako) inguratutako ozeanoetan
gandorra arro ozeanikoaren erdian dago kokatuta, gutxi gora behera inguruko
kontinenteen kostaldeko geometria gordez. Aldiz, ozeano Barearen eta Artikoaren
inguruan kokatutako subdukzio-eremuek jatorrizko gandorraren kokapena aldatu
egin dute, bi ozeanoetan gandorrak ekialderantz desplazatuta daudelarik.
Gandorren deskribapen geografikoa amaitzeko ezaugarri berezi bi aipatu behar
dira. Alde batetik, ozeano-gandorraren sistema bi tokitan kontinentetan
barneratzen dela esan daiteke (Iparramerikako Basin & Range lurraldean eta Eki-
Afrikako rift sisteman). Bestetik, badaude sistema nagusiarekin loturarik ez
duten zenbait gandor-segmentu. Hauen artean arruntenak subdukzio-eremuekin
harremanetan dauden arku-oste arroetan eratutakoak dira: Mariana gandorra (MT),
Lau-Havre gandorra (LHT) eta South Scotia gandorra (SSR). Cayman gandorra (CR)
aldiz, Karibeko eta Iparramerikako plaken arteko muga den faila
transformakorrarekin erlazionatutako luzera eskaseko gandorra da.
7.1.- OZEANOETAKO ZABALKUNTZ-EREMUEN EZAUGARRI FISIKOAK
Ozeano-gandorrak hiru multzotan bereizten dira zabalkuntz-abiaduraren arabera
(7.2 Ird.): zabalkuntz-abiadura motelekoak (1-5 cm/u), ertainekoak (5-9 cm/u)
eta azkarrekoak (9-18 cm/u). Multzo bakoitzeko gandorren artean ezberdintasun
nabarmenak daude topografian, arroken distribuzioan zein egituran (7.3 Ird.).
Era berean, anomali-grabimetrikoen eta magnetismoaren eredu propioak dituzte
eta egitura sismiko eta bero-fluxuaren distribuzio bereizgarriak erakusten
dituzte.
7.1.1.- Topografia
Abiadura azkarreko gandorretan gorakada jasan duen eremuaren topografia oso
motel hondoratzen da, eta gandorraren gailurretik zenbait mila kilometrotara
baino ez da egonkortzen. Aldiz, abiadura motelekoetan ozeanoaren hondoa askoz
ere azkarrago hondoratzen da, ehundaka kilometrotan egonkortasuna aurkitzen
duelarik. Geometria ezberdintasun hauek lurrazal ozeanikoaren hozketarekin
lotuta daude. Gandorren ardatzak goratuta daude inguruko tenperatura altuak
arroken bolumena handitzen duelako, ondorioz arrokak arinagoak dira eta
isostasiaren legea errespetatuz lurraldeak gorakada bat pairatzen du.
Gandorretatik sortutako lurrazal ozeanikoa bertatik urruntzean hoztu egiten da,
eta ondorioz, denboraren araberako hondorapena jasaten du. Beraz, denbora
berdinean abiadura azkarreko gandorretan sortutako lurrazalak askoz ere
desplazamendu handiagoa izan duenez topografia motelagoa izango da, eta
abiadura moteleko gandorretan denbora berean hondorapena berdina izan denez,
baino desplazamendua askoz txikiagoa, topografia malkarragoa izango da.
Bi dimentsiotan, zabalkuntz-abiadura moteleko gandorrek graben axial sakona
erakusten dute (7.3A Ird.). Eremu goratuenekiko 1.5 eta 3 km bitarteko sakonera
du eta failen mugimenduaren ondorioz sortutako topografia gorabeheratsua
erakusten du, nahiz eta gandorraren ardatzarekiko gutxi gora behera simetrikoa
izan. Erdiko grabenean bertan, noizean behin, multzotan agertzen diren zenbait
sumendi lerrokatuta ikus daitezke. Topografiaren ezaugarri hauek gandorraren
gailurra adierazten duen erliebe topografiko goratuan ikusten dira.
Zabalkuntz-abiadura ertaineko gandorren topografia abiadura txikikoena baino
askoz ere lauagoa da (7.3B Ird.). Erdiko grabena egon badago baina duen
sakonerak ez ditu 100-200 m-ak gainditzen. Grabenaren ardatzeko sumendiak ia
jarraituak dira, haran axialeko hormen artean "en echelon" kokatutako
estentsio-hausturekin batera agertzen dira.
Zabalkuntz-abiadura azkarreko gandorrek ez dute, oro har, erdiko grabenik
garatzen (7.3C Ird.). Sumendiak era jarraituan agertzen dira zabalkuntz-
ardatzean zehar eta graben txiki batean zehar luzatzen dira. Topografia laua
da, zabalkuntz-abiadura txikiko gandorrek erakusten dutenaren oso ezberdina.
Egun, ez da guztiz argitu zein den abiadura moteleko gandorretan erdiko rifta
agertzearen eta abiadura azkarrekoetan ez agertzearen arrazoia. Baliteke,
gandorren topografian eragina izan dezaketen prozesu guztiak aztertuz erantzuna
aurkitzea. Alde batetik, lurrazal sortu berri beroaren zabalkuntz-termikoak
gandorretako gorakada azaltzen du eta litosferak hozketan zehar jasaten duen
kontrakzio-termikoak gandorren eskala handiko topografia goberna dezake. Beste
aldetik, intrusio eta extrusio magmatikoek lurrazala loditu egiten dute
gandorretako ardatzaren inguruan, isostasiak gidatutako gorakada bat sortuz
ere. Azkenik, litosfera berria sortu ahala gandorretatik urrundu arazten dioten
indarren eraginpean dago eta hauek estentsioak eragina duen eremuan depresio
bat sortarazteko joera izango dute. Depresioa faila normal listrikoen bitartez
eratuko litzateke.
Beraz badirudi, estentsioa prozesu magmatikoek eragindako lurrazalaren loditzea
baino eremu estuagoan kontzentratuz gero, gorakada isostatikoa jasan duen
lurraldearen gailurrean zehar graben egitura bat garatuko dela, abiadura
moteleko gandorren topografia arrunta sortuz. Aldiz, estentsioaren eragina
prozesu magmatikoen bitartez lurrazalaren loditzea ematen deneko eremutik at
ere hedatuz gero ez da graben edo haran axialik sortuko.
7.1.2.- Gandorretako segmentazioa
Nahiz eta ozeanoetako gandorren sistema Lurreko ozeano guztietan zehar gutxi
gora behera jarraitua izan, eskala ezberdinetan segmentatuta dago. Segmentuen
artean mota ezberdineko etenguneak definitu dira eta, oro har, eredu
konsistentea erakusten dute ozeano guztietan. Etenguneak beraien artean
gelditzen den segmentua baino sakonago aurkitzen dira eta jarduera bolkaniko
motelagoa dute. Ondorioz, gandorretako gailurren zeharreko soslai topografikoan
10 eta 1000 km bitarteko tarteetan ehundaka metrotan hondoratu eta goratzen
diren ondulazioak defini daitezke. Zenbat eta gandorren azpitik dagoen magma
kopurua handiagoa izan ondulazioak nabarmenagoak dira. Bi etengune artean
kokatutako segmentua magmaz ondo hornituta dagoenean luzatu egingo da, eta
aldiz magmaren hornidura moteltzen denean laburtu egingo da. Beraz, etenguneak
migratzeko gaitasuna dute. Etenguneak lehen, bigarren, hirugarren eta laugarren
mailakoak bezala sailkatuta daude (7.4 Ird.).
Lehen mailako etenguneak, bataz beste 300 eta 500 km-ko tartearekin agertzen
diren faila transformakorrak dira. Faila hauek, erdiko haran edo gandorrean 20
km-ko desplazamendua eragiten dute gutxienez, baina gehienetan 50 km-tik gorako
bereizketak neurtzen dira.
Bigarren mailako etenguneak50 eta 300 km bitarteko tartearekin agertzen dira
eta zenbait milioi urteko iraupena izaten dute. Zabalkuntz-abiadura moteleko
gandorretan, etengune hauek gandorreko haran-axialak batzen dituen haran zehiar
sakon baten gisa, edo mugimendu txikiko faila transformakor bat bezala
definitzen dira (7.5 Ird.). Zabalkuntz-abiadura azkarreko gandorretako maila
bereko etenguneak baino zenbait milioi urteko iraupen luzeagoa dute. Atlantiar
ozeanoan arruntak dira oso eta 50 km-ra azaltzen dira.
Zabalkuntz-abiadura azkarreko gandorretan (ozeano Barearen ekialdeko gandorra)
aldiz, bigarren mailako etenguneak faila transformakorrak izan beharrean,
estreinakoz 1982an definitu ziren"teilakatutako gandorren zatiak"dira
(Overlapping Spreading Centers, OSC) (7.5 Ird.). Beraz, abiadura azkarreko
gandorretan bigarren mailako etenguneak zabalkuntz-ardatzen gainezartzeen
bitartez definitzen dira (7.6A Ird.). Bataz beste 80 km-ko tartea egon ohi da
etengunetik etengunera. Gehienetan, gainezartzearen kopurua kilometro gutxi
batzuetatik 10-20 km-rainokoa da eta gainezarritako eremuaren zabalera, oro
har, gainezartze kopuruaren heren bat gutxi gora behera. Gainezarritako
segmentuen arteko lurraldea ehundaka metroko sakonera duen harana da. Abiadura
azkarreko eta moteleko gandorren arteko ezberdintasun hauek lurrazalaren egoera
termikoarekin lotuta daude. Abiadura moteleko gandorretan lurrazala hotzago
dagoenez hauskorragoa da eta gandorren ardatzeko desfase txikiak zabalkuntz-
norabidearekiko paraleloa den haustura-eremu baten bitartez konpontzen da.
Aldiz, abiadura azkarreko gandorretako lurrazalaren tenperatura handiagoaren
eraginez desfasea deformazio moldakorrago baten bitartez konpontzen da (7.5
Ird.).
Teilakatutako gandorren zati bat hedatu eta handitu ahala bestearen jarduera
moteldu egiten da desagertu arte (7.7 Ird.). Zabalkuntz-eremu bien artean
kokatutako haranean sarritan sumendiak garatzen dira. 7.6.C irudian teilakatzea
erakusten duten bi gandorren arteko (9°03N latitudea ozeano Barearen ekialdeko
gandorrean) soslai batimetrikoak islatu dira. Zabalkuntz-eremu aktiboa sakonera
txikieneko gandorrean aurkitzen da, azpiko magmak erliebea goratzeko gaitasuna
duelako. Beste gandor zatiaren azpiko magma desagertzean hoztu egingo da eta
hondoratzeko joera izango du. Oro har, onartzen da teilakatutako gandorren
zatiak normalak baino handiagoak izan diren injekzio magmatiko lokalen
muturretan sortzen direla, beraz magma gutxien isuri duten eremuetan.
Hirugarren mailako etenguneakzabalkuntz-abiadura azkarreko gandorretan 3 km-tik
beherako gainezartze txikiak dira. Etengune hauengatik mugatutako segmentuak 30
eta 100 km bitartekoak izan ohi dira eta ganbara magmatikoaren hausturekin
erlazionatzen dira. Geologikoki bizitza laburreko egiturak direla dirudi,
10.000 urte ingurukoak. Zabalkuntz-abiadura moteleko gandorretan maila honetako
etenguneak sumendi-kateen arteko hutsuneak dira.
Laugarren mailako etenguneakzabalkuntz-abiadura azkarreko eta ertaineko
gandorretan ardatzaren ibilbidean zeharreko bihurgune txikiak dira, 500 m-tik
beherakoak (7.8 Ird.). Deval izenekin dira ezagunak (DEViations in Axial
Linearity) eta 10-40 km bitarteko segmentuak bereizten dituzte. Etengune hauek
erupzio garrantzitsu bakarraren ondorioa izan daitezke eta ehundaka edo milaka
urteko iraupena baino ez dute. Erupzio bakarra adierazten dutenez segmentu
bakoitzean eratutako arroka bolkanikoen ezaugarri geokimikoak berdinak dira,
eta aldiz segmentu ezberdinen artean aldaketak somatzen dira. Zabalkuntz-
abiadura moteleko gandorretan laugarren mailako etenguneak kate bereko
sumendien arteko tarteak dira.
Gandorren gailurra jarraituz burututako soslai batimetrikoetan garaiera
aldaketak arruntak direla ikusi da. Ozeano Barearen ekialdeko gandorrean arku
geometriak ezberdindu dira. Lehenengo mailako etenguneen artean adibidez, eremu
goratuenak erdian kokatuta daude (-2600 m) eta sakonenak faila
transformakorretatik gertu (-3000 m). Arku bakoitzaren luzera beraz ehundaka
kilometrotakoa da eta garaiera ezberdintasuna 400 m ingurukoa. Bigarren mailako
etenguneen artean, hau da, teilakatutako gandorren arteko segmentuetan eskala
txikiagoko arkuak ere finkatu dira. Hauen luzera 50-100 km bitartekoa da eta
garaiera ezberdintasuna 100 bat metrotakoa. Ozeano Atlantiarreko segmentazioa
nabarmenagoa da, bi faila transformakor nagusien artean 200 eta 2000 m-ko
desnibela egon daiteke.
7.1.3.- Anomalia magnetikoen ereduak
Ozeanoen zabalkuntza ardatzetik alde batera eta bestera dagoen lurrazal
ozeanikoan anomalia magnetiko linearren eredu simetrikoa bereiz daiteke.
Anomalia magnetikoen xingola bakoitzaren zabalera zabalkuntz-abiadurarekiko
proportzionala da (7.9 Ird.). Anomalia magnetiko negatibo eta positiboen arteko
mugak garbiagoak dira zabalkuntz-abiadura azkarreko gandorretan (7.9C Ird.)
zabalkuntz-abiadura moteleko gandorretan baino (7.9A Ird.).
Anomalia magnetikoen erantzule den mineralen orientazioa lurrazal ozeanikoaren
azaleko 2 kilometrotara mugatuta dago. Atlantiar ozeanoaren iparraldean
burututako zenbait zundaketek magnetizazio normaleko eta alderanztuko basaltoak
tartekatuta agertzen direla erakutsi dute. Beraz, lurralde honetan polaritate-
garai ezberdinetako magnetizazioak ez daude bertikalean oso ondo bereiztuta,
eta hau izan daiteke zabalkuntz-abiadura moteleko gandorren inguruan dauden
erresoluzio eskaseko anomalia-ereduen arrazoia. Badago beste arrazoi bat ere
abiadura moteleko gandorren inguruan anomalia-magnetikoek erakusten duten
erresoluzio eskasa azaltzeko. Behaketa zuzenek zein paleomagnetismoaren
neurketek garbi erakusten dute faila listrikoen eraginez kulunkatutako blokeen
agerpena. Kulunkamenduek aldaketak sortzen dituzte basaltoetako
paleomagnetismo-bektorearen orientazioan, eta ondorioz anomalia-magnetikoaren
erresoluzio-maila murriztu egiten da.
Gandor guztietako anomalia-magnetikoen ereduek ezaugarri bereizgarria dute,
ardatzetik urruntzean anomalien intentsitatea murriztu egiten da (7.9 Ird.).
Ezaugarri hau azaltzeko zenbait ideia plazaratu dira: magnetizatutako
lurrazalaren metamorfismoa edo oxidazioa; magmen intrusioa lurrazal ozeanikoan
baina gandorretatik urrun; gandorretatik urruntzean magnetizazio normaleko eta
alderanztuko meterialaren arteko txandakapena bertikalean, Atlantiar ozeanoko
gandorrean ikusi den bezala edota; faila listrikoen eraginez magnetismoaren
bektoreek jasandako errotazioa.
Itsas-hondoko zabalkuntzaren norabideak denboran zehar aldaketa txikiak jasaten
ditu, plaken gain eragina duten indarren norabide-aldaketek baldintzatuta. Hau
gertatzean gandorren gailurrak zabalkuntz-norabidearekiko duen
perpendikulartasuna galdu egiten du, eta mugimenduaren norabide berriarekiko
perpendikularrak izango diren zabalkuntz-gune berriak eratuko dira. Hauek
gandor zaharraren sistemaz baliatuz hedatuko dira. Ozeanoetako zabalkuntz-eremu
berrien segmentuek norabide bereko xingola magnetikoak eratuko dituzte, aurreko
xingolekiko zehiarrak izango direnak (7.10 Ird.). Segmentu baten luzera handitu
ahala xingola berriek gezi baten geometria irudikatuko dute. Geziaren erpinak
gandor berriaren luzatze-norabidea adierazten du.
7.1.4.- Sismologia
Ozeano-gandorretako lurrikaren hedapen geografikoak, mekanismo fokalen
azterketak eta errefrakzio zein isladapen sismikoaren ikerketek oso informazio
baliagarria eskaintzen dute gandorretako ezaugarri tektonikoak eta prozesu
magmatikoak ulertzeko.
Ozeano-gandorretan lurrikarak ardatzean zehar kokatzen dira (7.11 Ird.). Oro
har, oso sakonera txikietan sortzen dira, bataz beste haran axialaren hondotik
2 eta 4 km bitarteko sakoneretan. Lurrikarak ugariagoak dira zabalkuntz-
abiadura moteleko gandorretan zabalkuntz-abiadura azkarrekoetan baino,
lurrazala hotzago dagoelako eta ondorioz portaera hauskorragoa dutelako.
Lurrikaren mekanismo fokala aztertuz, faila normal hutsen mugimenduaren
ondorioz sortuak direla zihurta daiteke, failen norabidea gandorren
ardatzarekiko paralelo kokatzen delarik (7.11 Ird.). Akrezio zehiarra duten
gandorretan ere, Islandiaren iparraldean kokatutako Mohns gandor zatian
adibidez, lurrikara nagusien mekanismo fokalek ez dute norabide-mugimendu
nabarmenik erakusten. Eremu hauetan mugimendu zeiharra "en echelon" geometrian
antolatutako faila normal hutsek zurgatzen da.
Errefrakzio sismikoaz baliatuz, hasiera batean, lurrazal ozeanikoa hiru
geruzatan banatu zen (7.12A Ird.) (2.5.2 atala). Gaur egun teknika sismikoak
zehatzagoak dira eta lurrazal ozeanikoaren geruzapena korapilotsuagoa dela
baieztatu dute. Bigarren geruzaren barne bi edo hiru eremu bereizten dira (2A,
2B eta 2C geruzak bezala ezagunak) eta hirugarren geruzaren barne beste bi
eremu (3A eta 3B geruzak) (7.12B Ird.). Datu sismiko berriek lurrazal
ozeanikoaren egitura eta petrologiaren azterketa zehatzagoak burutzea
ahalbidetzen dituzte. 2A geruzak abiadura sismiko txikia du, baina
sakonerarekin berehala azkartzen da, eta arraildura ugariko arroka extrusibo
basaltikoekin lotzen da. Sakonerarekin abiadura bizitu egiten da presioa
handitzean arraildurak progresiboki desagertuz doazelako. Abiadura sismiko
egonkorra duen 2B geruzak extruitutako basaltoen eremu nagusia adierazten du.
2C geruza aldiz, bapateko abiadura aldaketa nabarmenarekin hasten da. Honek
elkarte metamorfikoaren aldaketa, arroka igneoen litologia-aldaketa, edo
gaineko arroka failatuetatik failarik gabeko azpiko arroketarako trantsizio
azkarra adieraz dezake.
Datu sismikoek ozeano-gandorren azpitik kokatutako balizko ganbara magmatikoen
agerpenari eta tamainari buruz datu interesgarriak eskaintzen dituzte.
Litosfera ozeanikoan uhin-sismikoen abiadura baxuko eremuak lokalizatu behar
dira ganbara magmatikoen agerpena eta beraien arteko geometria zehazteko. Datu
hauetaz baliatuz gaur eguneko abiadura ertaineko eta azkarreko gandorren
azpitik, gutxi gora behera 4 km-ko zabalera eta ehundaka metrotako lodiera
duten, ganbara magmatikoak identifikatu dira (7.13 Ird.). Bestalde, abiadura
moteleko gandorren azpitik egun ez da ganbara magmatikoen agerpenik baieztatu
eta baliteke hauek noizbehinkakoak baino ez izatea.
Gandorretan zehar lurrazal ozeanikoaren lodierak aldaketak jasaten ditu.
Bereziki nabarmenak dira abiadura moteleko gandorretan faila
transformakorretarantz hurbiltzean neurtzen direnak. Gandorren inguruan
lurrazal ozeanikoak 5-6 km-ko lodiera izan ohi du, baina faila
transformakorretatik 30 km-ra dagoenean mehetzen hasten da, eta faila
transformakorraren alboan 3 km-ko lodiera baino ez du izaten. Abiadura
azkarreko eta ertaineko gandorren lurrazal ozeanikoak faila transformakorren
inguruan jasaten duen argalketa txikiagoa da. Baina eremu hauetan gandorrek
normalean ez duten abiadura moteleko gandorren bezalako haran axiala garatzen
dute.
Ozeano-gandorren azpiko mantuaren datu sismikoak erabiliz, gandorren azpitik
litosfera oso mehea dela edo ez dela existitzen baieztatu ahal izan da.
Gandorretik urruntzean litosfera progresiboki loditzen da eta 100 km-ko lodiera
arrunta lortzen du sortu zenetik 80 Mu igaro ondoren (7.14 Ird.).
7.1.5.- Grabitatea eta bero-fluxua
Ozeano-gandorretan lortutako datu grabimetrikoek simetrikoa den Bouguer-
anomalia negatibo nabarmena eta aire askeko anomalia positibo txikia erakusten
dute (7.15 Ird.). Bouguer-anomalia negatiboak gandorraren azpitik inguruko
lurrazal eta mantuarekiko masa eskasia dagoela adierazten du. Aldiz, aire
askeko anomalia positibo txikiak gandorra oreka isostatikotik gertu dagoela eta
gandorraren garaiera topografikoa orekan egoteko beharko zuena baino zerbait
handiagoa dela erakusten du.
Bero-fluxuaren neurketek gandorren gailurretan fluxu-termiko nabarmena, 10 ftu-
ra hel daitekeena, dagoela erakusten dute. Datuaren garrantziaz ohartarazteko
egiteko aipatu daiteke gandorren gailurretatik at lurrazal ozeanikoaren bero-
fluxua 1 eta 1.5 ftu artean aurkitzen dela (7.15 Ird.). Datu hauek gandorren
ardatzaren azpitik bero-iturri indartsua dagoela iradokitzen dute.
Hala ere, gandorretan galdutako beroa ez da gandorren azpitik konbekzio-
korronte gorakorrak daudela onartzen duten eredu teorikoek aurreikusten dutena
bezain handia. Urpekuntziek erakutsi dute gandor aktiboen inguruko lurrazal
ozeanikoan ur beroko iturri ugari daudela. Honek lurrazal ozeanikoan zehar
uraren mugimendu konbektiboaren bitartez bero kopuru inportantea garraiatzen
dela suposatzen du. Urak garraitutako beroa ezin da bero-fluxuaren neurketetan
zehaztu, soilik kondukzioz garraiatutako beroa neurtzen baita. Beraz, gandorren
inguruan lortutako bero-fluxuaren datuak galdutako bero guztiaren balore
minimoak baino ez dira, eta horrela azaltzen dira eredu teorikoen eta datuen
artean dagoen desfasea. Konbekzio-hidrotermalaren eraginez galdutako beroa
finkatzea zaila da oso, garraio hidrotermalaren kopurua eta zabalera zehazki
ezagutzen ez direlako.
7.2.- GANDORRETAKO HIDROTERMALISMOA
Ozeano-gandorretan lurrazal sortu berriaren eta itsasoko uraren arteko
elkarrekintzak berebiziko garrantzia du. Gandorretako luzapen tektonikoak eta
azaleratutako basaltoen hozketa azkarrak failak eta arraildurak sortarazten
dituzte lurrazalaren lehendabiziko kilometroetan. Hauetaz eta filoi bertikalen
arteko ukipenetaz baliatuz ura erraz barnera daiteke 2 edo 3 km-ko
sakonetaraino, konplexu filoniarraren eta gabroen arteko ukipeneraino (7.16
Ird.). Oro har, gabroetan ez da urik barneratzen, zenbait faila jarraituz ez
bada, iragaztezinak direlako. Sakonera hauetan ura berotu egiten da 400-450°C-
raino eta gorantz abiatzeko joera lortzen du. Goranzko bidean ura kanalizatu
egiten da azalean ur beroko iturriak eratuz (7.17 Ird.).
Ibilbide honetan zehar eta uraren tenperatura altuari esker ozeanoetako urak
zein basaltoek aldaketa kimiko garrantzitsuak jasaten dituzte. Basaltoetako
zenbait elementu lixibiatu ondoren itsasoko uretara gehitzen dira eta
meteorizazio eta higaduraren bitartez urak lortzen dituen sodio eta magnesioa
basaltoetara igarotzen dira. Prozesu honetan basaltoen osagai mineral
primarioak eraldatu egiten dira. Jatorrizko plagioklasa kaltzikoa plagioklasa
sodikoa bihurtzen da eta aldaketa hau erakusten duen basaltoari espilita
deritzo. Orain dela gutxira arte espiliten sorrera ulertu gabeko gaia izan da,
eta horrela jarraituko luke itsasoko uraren eta basaltoen arteko elkarrekintza
ikertu izan ez balitz. Basaltoetatik askatutako elementu arruntenak silizea,
burdina, sufrea, manganesoa, kuprea, kaltzioa eta zinka dira. Elkarrekintza
honetan basaltoetako kloroa uretan gelditzen den sodioarekin lotzen da ere,
itsasoetako gatz disolbatua eratzeko. Beraz baliteke, ozeanoetako uraren eta
basaltoen arteko katioi-trukaketa ozeanoetako gazitasunaren sortzaile nagusia
izatea.
Gandorretako gailurren inguruan burututako zundaketetan geologoek ikusi dute
azaleko lehendabiziko kilometroetan tenperatura teorikoki izan beharko lukeena
baino txikiagoa dela. Zirkulazio hidrotermalak eremu hau hozteko gaitasuna du
eta baliteke platenaren hozketa-mekanismo garrantzitsuena berau izatea.
Badirudi milioi urte gutxi batzuk nahiko direla ozeanoetako ur guztia lurrazal
ozeanikoan birziklatzeko. Birziklatze honen ondorioak ez dira guztiz ezagutzen,
baina badirudi eragin nabarmena izan dezakeela ozeanoetako uren konposizioan
eta honen erregulazioan, eta zuzenean ez bada ere, baita atmosferan. Aurretik
aipatu bezala, basaltoek uretatik magnesioa eta urak basaltoetatik kaltzioa
lortzen dute. Elementu hauek ozeanoetako uretan zeregin garrantzitsua dute
kaltzio eta magnesio karbonatoen (CO
2ren zurgatzaile nagusiak) kristalizazioak eta disoluzioak, ozeanoetako
CO2kopuruaren erregulazioan parte hartzen dutelako. Sakonera txikiko uretan
karbonatoak kristaldu egiten dira, batez ere bizidunen oskoletan, atmosferako
CO2-az baliatuz. Sakonera kritiko batetik aurrera aldiz, egun gutxi gora behera
5000 m-tan kokatzen dena (lisoklina), CO2-ren portzentaia jeistean oskolak
disolbatu egiten dira. Lisoklinaren sakonera, alde batetik uretako kaltzio eta
magnesio edukiaren eta, bestetik CO2-ko portzentaiaren menpe dago, hau da,
gandorra-ura eta atmosfera-ura eremuetan gertatzen diren prozesuen menpe.
Horrela izanik, gandorretako jarduerak, zuzenean ez bada ere, atmosferako
CO2kopuruaren oreka kontrola zezakeen. Gauza jakina da gaur egun gizakiok
CO2larregi isurtzen dugula atmosferara, honen oreka aldatzeko arriskuarekin.
Gandorrek ozeanoetako ura birziklatzeko duten gaitasuna, nahiko izango da
gizakiok atmosferan sortutako desoreka konpontzeko?
Gandorren inguruko zirkulazio hidrotermala sakonean berotutako ura berriro
azaleratzen denean bukatzen da. Azaleratzean urak 450°C izan dezake, nahiz eta
arruntagoak izan 350°C-ko tenperaturak, eta disolbatuta daramatzan metalen
ondorioz beltza izaten da, horregaitik deritze erretzaile beltzak (black
smokers). Metalak azaleratu bezain laster sulfuro gisa hauspeatzen dira emisio-
gunean bertan, zenbait metrotako garaiera izan dezaketen tximiniak eratuz (7.17
Ird.). Era honetan, metal pilaketa izugarriak sor daitezke, batez ere
kuprezkoak. Mota honetako hobi-mineralak aspalditik hustiriatzen dira
ofiolitetako basaltoetan. Kuprezko hobi ezagunenak Txiprekoak dira eta irlaren
izena bera ere bertatik dator (Cupros, kuprea da grekeraz). Txipreko hobi hauek
1.5 milioi tona kupre inguru pilatu dituzte.
1979ko apirilaren 20an Alvin urpekuntzi amerikarrak ozeano Barearen ekialdeko
gandorrean zehar burututako bidaian aurkikuntza harrigarria egin zuen. Ur
beltza eta beroa isurtzen zuen tximinia baten inguruan, ordura arte ezezagunak
ziren bizidunak aurkitu zituen: tutu luzeetatik burua ateratzen dituzten odol
gorriko arrak (7.18 Ird.), 10 cm-tik gorako txirlak, kangrejoak eta kamaroiak
batez ere. Ondoren, pareko ezaugarriak dituzten bizitokiak aurkitu dira
Atlantiar ozeanoko gandorrean eta Fidji iparraldeko irla-arkuaren osteko arro
marginaleko gandorrean ere. Gandor bakoitzak berezko ezaugarri biologikoak
dituela dirudi, gandorren arteko espezie-garraiorik ez dagoela iradokiz. Ur
beroko tximiniaen inguruko bizidunak 2.400 m-ko sakoneran bizi dira, eguzkiaren
argitasunik gabe eta ondorioz ez dute fotosintesia behar bizirik irauteko.
Alvin urpekuntziari esker bizirik irauteko eguzkiaren argitasunik behar ez duen
estreinako animalia garatuen komunitatea deskribatu zen. Animalia hauek ur
beroko iturrien inguruan bizi diren bakterioetaz elikatzen dira. Bere aldetik,
bakterioek behar duten energia gandorretako energia geotermikotik lortzen dute,
chemosintesisderitzon prozesuaren bitartez. Prozesu honetan, fotosintesian
bezala, karbono-dioxido ez organikoa materia organikoa bihurtzen da, baina
energi-iturria eguzkia izan beharrean prozesu kimikoa da.
Baldintza berezi hauetara egokitutako bizidunak aurkitu ondoren galdera asko
planteia daitezke. Lurraren azaleko bizi-baldintzekiko horren ezberdina den
inguru batean bizitza badago, zergaitik ez da ba, beste planetetako
baldintzetara egokitutako bizidunik egongo? Ur beroko tximini hauen inguruan
110°C-tan eta baldintza erreduzitzailetan bizi diren bakterio oso primitiboak
aurkitu dira. Aipatu da ere eremu hauetako bizidunek eguzkiaren energiaz
baliatzen ez diren bakarrak direla, behar duten energia Lurraren barnetik
lortzen dutelarik. Jakin badakigunez Lurraren inguruko oxigenodun atmosfera
orain dela 2.000 Mu sortu zela, aurretik egon zitekeen bizitza guztia inguru
erreduzitzailetara egokitu beharra zuen. Horrela izanik, zergaitik ez da
posible bizitzaren jatorria ozeanoetako gandorren inguruan aurkitzea?
7.3.- GANDORRETAKO GANBARA MAGMATIKOAK
Gandorren garapena ulertzen saiatu ziren estreinako ikertzaileek uste zuten
magma basaltikoak gailurretik isuri aurretik gandorren azpitik kokatutako
ganbara magmatikoetan pilatuko zirela. Ideia hau ofiolitetako gabro bandeatuak
ganbara magmatiko baten oinan kristalen "hauspeatzeaz" sortzen zirela iradoki
zenean hedatu zen. Ondorioz, gandorren azpitik prozesu hau sortzeko behar
besteko tamaina (20 km-tik gorako zabalera) izango zuten ganbara magmatikoen
agerpena iradoki zen. 70. hamarkadan geofisikoak ganbara hauek aurkitzen eta
ezaugarritzen ahalengidu ziren, baina ez zuten lortu. Geroztik, arrunta da
balizko ganbara magmatiko hauei buruzko eztabaida.
Zenbait urte beranduago eta sismologia-tekniken aurrerapenei esker, ozeano
Barearen ekialdeko gandorrean ganbara magmatiko baten agerpena zihurtatu ahal
izan zen. Egun, gandor honetan zehar ganbara magmatiko jarraituaren agerpena
zihurtatzen duten datu ugari daude, baina lortutako neurriak ofioliten
ikerketatik ondorioztatutakoak baino askoz txikiagoak dira. Ozeano Barearen
gandorreko ganbara magmatikoan zehazten diren etenguneak bat datoz azaleko
segmentuen muturrekin.
Aipatu den bezala, hasiera batean ikertzaileek gabro bandeatuak ganbara
magmatikoen oinan eratzen zirela iradoki zuten, baina hori ezinezkoa da azpiko
mantuko materialak magmak baino tenperatura altuagoa duelako eta beraz, magmak
ezin direlako bertan solidifikatu. Aldiz, ganbara magmatikoaren hormak
zirkulazio hidrotermalaren eraginez hozketa nabarmena jasaten dute eta honen
ukipenean arrunta da magmen kristalizazioa ematea. Prozesu honetan zehar
mantuko konbekzioak gabroak kanpoalderantz garraiatzen ditu eta goiko aldeko
gabro kristalduen eta azpiko mantuko material gogorraren artean zanpatuta
gelditzean, erdi kristaldutako gabroak deformatu egiten dira. Deformazio honek
sortarazten du gabroen bandeatu horizontala.
Ozeano Bareko ekialdeko gandorrean definitutako ganbara magmatikoak 2-4 km-ko
zabalera du eta lodiera ez da km batera heltzen (7.19 Ird.). Ganbara magmatikoa
oso bero dagoen arroka-estalki batez inguratuta dago. Estalki honetako arrokek
fusio partziala jasaten dute eta ganbararen hornitzaile gisa jokatzen dute.
Magma gordailu honen neurriak 6-10 km bitarteko zabalera eta 3-6 km bitarteko
lodiera dira. Arroka beroko eremua lurrazal ozeanikoaren oinalderaino heltzen
da, eta segurazko, km gutxi batzutan, goi-mantuan ere barneratuko da. Honen
ondorioz ezin da gandorren azpitik Moho etengunea ondo definitu, magma eta
peridotiten artean jarraitasun fisikoa dagoelako.
Beraz, badirudi abiadura azkarreko gandorretan ganbara magmatikoak basaltoen
azaleratze ugari eta jarraitua baimentzea, eta horrela ozeanoen zabalkuntzak
sortzen duen hutsunea etengabe horni daiteke lurrazal ozeanikoz.
Atlantiar ozeanoko gandorrean burututako ikerketa sismikoek, aldiz, ezin izan
dute ganbara magmatikoen presentziarik ziurtatu. Badirudi, abiadura moteleko
gandorretan magma basaltikoak pultsoka isurtzen direla, 1 eta 2 Mu bitarteko
maiztasunaz. Magma basaltikoak azaleratu aurretik ganbara magmatiko batean
pilatuko lirateke gandorraren azpitik, pultsu azkar batean magma guztia isuri
ondoren desagertuko litzatekena. Baina ozeanoaren zabalkuntza etengabea da eta
lurrazal ozeanikorik eratzen ez den tartetan luzapena egitura tektonikoek
zurgatu behar dute. Faila normalek lurrazal ozeanikoa mehetzen dute eta zenbait
tokitan mantuko peridotitak gandorraren ardatzean azalera daitezke.
Beraz, ganbara magmatikoaren agerpena ozeanoetako zabalkuntz-abiaduraren menpe
dagoela dirudi. Litosferaren lodiera denborarekin handitzen denez, gandorretako
zabalkuntz-abiadura motela denean gandorren inguruan litosfera lodiagoa izango
da eta zabalkuntz-abiadura azkarra denean meheagoa. Ondorioz, abiadura moteleko
gandorren azpitik astenosferaren goranzko mugimendua sakonera handiagoan
geldituko da, deskonpresioz sortzen den magma kopurua txikiagoa izango delarik.
Aldiz, abiadura azkarreko gandorren azpitik astenosfera azaletik gertuago
kokatzen da, deskonpresioa handiagoa da eta ganbara magmatikoa etengabe
hornitzeko beste magma sor daiteke.
7.4.- GANDORRETATIK ISURITAKO BASALTOEN JATORRIA
Gandorren azpitik mantu astenosferikoak mugimendu gorakorra du eta honek
peridotiten fusio partziala eragiten duen deskonpresioa dakar. Peridotiten
fusio partzialak magma basaltikoak sortzen ditu eta hauek, hozketa jasan
ondoren, 6 km-ko lodiera duen lurrazal ozeanikoa eratzen dute. Ondoren, mantuko
peridotiten fusioaren bitartez magma basaltikoak nola eratzen eta pilatzen
diren aztertuko da.
Gandorren azpitik mantuak mugimendu gorakorra duenez gaineko arrokek eragindako
gainzama gutxitu egiten da, eta peridotitek gorantz egiten duten kilometro
bakoitzeko 300 atmosfera inguruko deskonpresioa jasaten dutela kalkulatu da
(datu hau km bateko eta 3.3 g/cm
3-ko dentsitatea duen mantuaren zutabe batek azpian eragiten duen presioa
neurtuz lortzen da). Deskonpresioak peridotiten fusio-puntua jeistea eragiten
du. Mantuko baldintza termikoak aztertuz kalkulatu da peridotiten fusioa gutxi
gora behera 75 km-ko sakoneran hasten dela. 7.20 diagraman sakoneraren
araberako peridotiten fusioa-lerroa (solidus-lerroa) eta tenperaturaren
bilakaera (gradiente geotermikoa) ikus daitezke. Gradiente geotermikoaren
lerroak (lerro beltza) edozein sakoneran peridotitek izango duten tenperatura
adierazten du. Mantuan gora datorren peridotita batek diagraman irudikatutako
lerro beltza jarraituko luke. Bi lerroek 75 km inguruko sakoneran elkar
zeharkatzen dute. Honek, gorantz datorren peridotita batek une horretan
fusioaren estreinako prozesuak jasango dituela erakusten du. Gradiente
geotermikoak inguru geodinamikoaren araberakoak direnez peridotiten fusioa ez
da beti sakonera berean hasi behar.
Ezaugarri hauek gorantz datorren peridotita astenosferan mantentzen den
bitartean betetzen dira, bertan ez delako kondukzioz berorik galtzen. Baldintza
hauetan fusioa deskonpresio adiabatikoaren bitartez sortzen da. Aldiz,
peridotita litosferan barneratuz gero, litosferako peridotita hotzagoen
eraginez beroa galduko du kondukzioz. Tenperatura jeistean fusioa ezin izango
da gertatu eta peridotita hori litosferararen barne geratuko da.
Beraz, mantuko peridotiten fusioa hasteko nahikoa da astenosferako zati bat 75
km-ko sakoneran kokatzea. Honek azaltzen du fusioa 75 km baino argalagoa den,
beraz erlatiboki gaztea, litosferaren azpitik gerta daitekela eta ez aldiz,
litosferak bere 100 km-ko lodiera arrunta erakusten duen eremuetan.
Mantu astenosferikoak zenbat eta sakonera txikiagoa lortu fusio partzialaren
portzentaia gero eta handiagoa izango da. Suposatuz peridotitak azaleraino
garraituak izan daitezkela bero-galerarik gabe, hau da, litosferarik ez balego,
7.20 diagramaren arabera peridotiten fusioa %25-koa izango litzateke.
Gandorretan, non litosfera inon baino meheagoa baita (zenbait km baino ez),
gehien jota %20-ko fusio-portzentaiak lor daitezke.
Peridotiten fusiotik sortutako likidoak kristaltzean gabroak ematen dituzte,
nahiz eta hozketa azkarra izan. Gabroen osagai nagusietako bat plagioklasa
zuria da eta oso errez bereizten da peridotita ilunaren barne. Honi esker
peridotiten fusioan ematen diren urrats ezberdinak zehaztu ahal izan dira (7.21
Ird.). Fusiotik sortutako likidoa, hasiera batean, peridotitan zehar banatuta
aurkitzen diren tanta soltetan aurkitzen da, ondoren deformazioaren eraginez
pelikula finetan biltzen dira. Fusio portzentaia handitu ahala, pelikula hauek
gehitu, bildu eta arrokaren barne likidoz osatutako sare jarraitu bat eratuko
dute, uraz buztita dagoen belaki baten gisa. Fusioak aurrera eginez gero,
likidoa arrokatik irten, eta 1-40 cm bitarteko filoiak osatuz gorantz egiteko
joera izango du. Sakonean filoi hauek oso irregularrak dira eta gorantz
elkartuz joaten dira zuhaitz baten sustraien gisa. Azkenean, askoz ere filoi
zuzenagoak, orri geometriakoak, izaten dira, peridotiten barne oso errez
bereizten direnak. Filoi hauetatik magmek ganbara magmatikoa horni dezakete edo
azaleraino hel daitezke.
Magmari mantutik azalerainoko bidea egiten dion haustura azkar hedatzen da,
mugimendu sismikoak eraginez. Ikertzaileek mugimendu sismiko hauek erabiltzen
dituzte magmen azaleratzea aurrikusteko. Magmak mantuan zehar haustura-
filoietatik bidaiatzen duen bitartean orduko kilometro bateko abiadura izaten
du, baina azaletik gertu abiadura azkartu daiteke likidotik askatzen diren
gasen eraginez. Behin azaleraino heldu ondoren, filoi batek aste pare bat aski
ditu metro bateko lurrazal berria eratzeko. Metroko lodiera ez da zorizkoa,
filoiek mantutik basaltoa ateratzean eta konplexu filoniarraren goiko aldera
heltzean duten bataz besteko lodiera da. Beraz, lurrazal ozeanikoa pultsoka
eratzen da mantutik datorren magma basaltikoa, haustura-filio bat erabiliz,
azaleratzen den bakoitzean. Lurrazalak metro bateko aldentzea jasaten du aste
gutxi batzutan, eta ondoren lasaitu egiten da hurrengo haustura-filoia eratu
arte.
                                      129
