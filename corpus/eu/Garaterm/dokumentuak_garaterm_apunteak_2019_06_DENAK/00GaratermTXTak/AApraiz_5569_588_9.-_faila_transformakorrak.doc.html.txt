



                                                                        9. gaia
                    9.- PLAKEN ARTEKO MUGA TRANSFORMAKORRAK

Plaken arteko muga transformakorretan ez da litosferarik eratzen (gandorretan
bezala) edo litosferarik suntsitzen (subdukzio-eremuetan bezala), beraz, plaka
litosferikoen materia kontserbatu egiten dela esan daiteke. Faila hauek
litosfera osoa zeharkatzen duten haustura subertikalak dira, ondorioz faila-
planoaren norabidean zehar mugimendu gutxi gora behera horizontala izaten dute,
eta plaketako mugen artean luzatzen dira. Lurrazal ozeaniko zein kontinentalean
zehar luza daitezke eta, batean eta bestean, ezaugarri morfologiko eta garapen-
prozesu oso ezberdinak izaten dituzte.
Litosferaren alboranzko higidura erlatibo handiei buruzko estreinako berriak,
Ozeano Bareko iparrekialdeko anomalia magnetikoen behaketatik etorri ziren.
Bertan, anomalia magnetikoen xingola linearrak hondo ozeanikoan oso nabarmenak
ziren egitura topografiko linearrengatik desplazatuta zeudela zihurtatu zen.
Ondoren, egitura topografiko hauek mugimendu horizontaleko haustura-eremu gutxi
gora behera bertikalen ondorioa zirela frogatu zen. Adibidez, ozeano Barearen
iparrekialdean kokatutako Mendocino eta Pioneer faila transformakorren artean
1.450 km-ko mugimendua sortarazten dute.
Faila transformakorren muturrak beste muga litosferikoekin elkartuta daude eta
elkarren artean osatutako angelua zuzena izan ohi da. Beraz, faila
transformakorrek ozeano-gandor, subdukzio-eremu eta, ezohikoagoak diren
kasuetan, beste faila transformakorrak ere elkartzen dituzte. Plaken arteko
geometria ezberdineko muga-motak elkartzen dituztenez, muga transformakorretan
zehar mugimendua transformatu egiten dela (hemendik izena) esan daiteke.
Hasiera batean, faila transformakor terminoa mota honetako failentzat baino ez
zen definitu, ondoren terminoaren esanahia zabaldu egin da eta egun,
zabalkuntz-ozeanikoaren ondorioz eratutako mugimendu horizontaleko faila
orotarako erabiltzen da.
Faila transformakorrek banatzen dituzten plaka litosferikoetan eragindako
mugimendua hasiera batean pentsa litekeenaren aurkakoa da, 9.1 irudian azaltzen
den bezala. Diagraman, ozeano-gandor bat irudikatu da, kasu batean norabide-
faila batekin zeharkatuta (9.1A Ird.) eta bestean faila transformakor baten
bitartez moztuta (9.1B Ird.). Norabide-failak plano bertikal baten luzeran
zehar eskuin-alboranzko (erloju-orratzen noranzkoa) desplazamendua eragiten du,
gandorretako gailurren arteko eremutik at ere luzatzen dena. Faila
transformakorra, haatik, gandorretako gailurren bitartean baino ez da aktiboa,
eta bertan sortzen duen mugimendua ezker-alboranzkoa (erloju-orratzen aurkako
noranzkoa) da.
Faila transformakorrak, plaken arteko muga guztien artean, baina ozeano-
gandorrak mozten dituztenak kontutan hartu gabe, gutxi gora behera %15-
a errepresentatzen dute. Gandorraren gailurra gehiago edo gutxiago mugiarazten
dituzten faila hauen guztien desplazamendu-pilaketa izugarria izan daiteke.
Faila transformakorretako ezaugarri bereizgarri bat jarduera magmatiko eza da,
ez dira ez sumendirik ez intrusiorik bereizten faila hauetako luzera guztian
zehar. Beste alde batetik, ozeano ezberdinetako gandorren inguruan gertatutako
lurrikaren fokuen kokapena eta zergatia aztertuz, hauek bi baldintzetan
gertatzen direla ikusi ahal izan da. Lurrikaren lehenengo multzoa gandorretako
ardatzean zehar kokatzen da eta faila normalen mugimenduaren ondorio dira,
mugimendu-norabidea failaren okerdurarekiko paraleloa delarik. Bigarren
multzoa, aldiz, faila transormakorren inguruan kokatzen da. Kokapen honetako
lurrikarak askoz arruntagoak dira, beraien fokuak sakonera eskasekoak dira eta
erabiltzen duten energia, gutxi gora behera, aurrekoena baino 100 aldiz
handiagoa da. Aldiz, oso urriak dira faila hauen luzapenetan, hau da, gandorren
gailurretatik at, gertatutako lurrikarak. Beraz, sismizitatearen ikerketa
mekanismo transformakorra egiaztatzen duen frogatzat har daiteke.
9.1.- FAILA TRANSFORMAKORREN SAILKAPENA
Wilson-ek (1965), faila transformakorren artean 6 mota ezberdindu zituen, faila
transformakorrek batzen dituzten plaken arteko mugen arabera (9.2 Ird.). Muga
hauek bi ozeano-gandorren artean koka daitezke (9.2A), gandorra eta fosaren
artean (9.2B, C) edo bi fosen artean (9.2D, E, F). 9.2A marrazkian, eskuin-
alboranzko mugimendua duten faila transformakorren artean egon daitezkeen 6
motak aurkezten dira; logikoki ezker-alboranzko mugimendua duten beste 6 mota
ere existitzen dira. 9.3 irudiak faila transformakor nagusien eta hauekin
lotutako haustura-eremuen kokapen geografikoa zehazten duen mapa erakusten du.
Gandor-gandor faila transformakorra. Mota honetako failek (9.2A Ird.) plaken
arteko muga dibergenteen gandorretako bi zati elkartzen dituzte, eta
zalantzarik gabe, faila transformakorren artean mota arruntena dira. Mota
honetako failak, 100 km-ko bataz besteko tartearekin, ozeano guztietako
gandorretan zehar aurki daitezke, baina agian egitura nabarmenenak Atlantiar
eta Indiar ozeanoen ekuatore inguruan eta ozeano Barearen hegoaldean aurki
daitezkeenak dira. Oro har, ozeanoetako zabalkuntz-norabidea gandorrekiko
perpendikularra eta faila transformakorrekiko paraleloa izanik, faila
transformakorren tamainak ez du, denboran zehar, aldaketarik jasango. Faila
transformakorrak, sortzen diren unean behintzat, lerrokatu egiten dira bi
plaken arteko errotazio erlatiboaren bapateko Euler-en poloaren inguruko
paraleloekin. Haustura-eremu hauek lurrazal ozeanikoko apurketa nabarmenak dira
eta bi zatitan banatuta daude: faila transformakor aktiboan eta zizaila
aktiboko eremutik at, plaka barnerantz, luzatzen diren hauen zati ez-aktiboetan
(9.1B Ird.).
Gandor-fosa faila transformakorrak. Fosako polaritatearen arabera mota honetako
bi faila transformakor bereizten dira. Batak, gandorra muga konbergentearen
eremu zamalkatzailearekin lotzen du (9.2B Ird.). Baldintza hauetan faila
transformakorra luzatu egiten da denboran zehar eta luzapenaren abiadura
gandorrak duen zabalkuntz-abiaduraren erdia izango da. Hegoamerikako hegoaldeko
muturretik ekialdera mota honetako failen adibide bi aurki daitezke. Bertan,
Hego-Sandwinch plaka txikiaren iparralde eta hegoaldeko mugak adierazten
dituzten faila transformakorrek, fosa ozeanikoa eta honen ostean kokatutako
gandor ozeaniko txikia elkartzen dituztela ikus daiteke (9.3 Ird.).
Bigarren motako gandor-fosa faila transformakorrak gandorra muga konbergentean
hondoratzen den eremuarekin lotzen du (9.2C Ird.). Kasu honetan, denboran
zeharreko failaren tamaina-aldaketa gandorreko zabalkuntz-abiaduraren erdiaren
eta subdukzio proportzioaren arteko kenketak adieraziko luke. Era honetan,
zabalkuntz-abiaduraren erdia subdukzio proportzioa baino handiagoa izanik,
gandorra subdukzio-eremutik hurrundu eta, ondorioz, faila handitu egingo da.
Aldiz, subdukzio-eremuko zurgapen-tasa gandorreko zabalkuntz-abiaduraren
erdiarena baino handiagoa izanik, gandorra eta fosa hurbildu egingo dira eta
faila transformakorraren tamaina murriztu. Ondoren, mota honetako faila
transformakorren adibide ezagunenak aipatzen dira: Explorer gandorra eta Estatu
Batuetako iparmendebaldeko kostaldearen subdukzio-eremua lotzen duen Queen
Charlotte Island faila; Txile fegoaldeko gandorra eta Hegoamerikako subdukzio-
eremua batzen duen faila; eta Galapagos gandorra Ertamerikako subdukzio-
eremuarekin lotzen duena (9.3 Ird.).
Fosa-fosa faila transformakorrak. Mota honetako hiru faila transformakor
bereizten dira muga konbergenteetako polaritatearen arabera. Subdukzio-eremu
biak bata bestearekiko norabidean okertuz gero (9.2D Ird.), bietako zurgapen-
tasa, halabeharrez, berdina izan behar du, eta failaren tamaina proportzio
berdinean handituko da. Macquaire eta Tonga-Kermadec subdukzio-eremuen artean
Zelanda Berrian zehar luzatzen den Alpine faila eta West Luzon eta Filipinas
fosen artean eratu berria den faila, mota honetako faila transformakortzat
hartzen dira.
Subdukzio-eremu biak bata bestearekiko aurkako norabidean okertuz gero (9.2F
Ird.) zurgapen-tasa bera izango dute ere, eta proportzio horretan faila
transformakorra txikitu egingo da. Gaur eguneko plaken arteko mugen artean ez
da mota honetako failarik ezagutzen, agian denborarekin 9.2D irudiko
geometriarantz eraldatu beharra duelako.
Azkenik, subdukzio-eremu biak norabide berdinarekin okertuz (9.2E), faila
transformakorraren tamainak ez du aldaketarik jasaten. Faila-mota honetako
adibidea Western Aleutian Islands eta Kamchatka peninsularen artean kokatutako
izan daiteke, Barea plakaren iparraldeko mugan zehar (9.3 Ird.).
Plaken arteko bi muga elkartuz sor daitezkeen faila tansformakor guztiak
aipatutakoak dira. Badaude puntu hirukoitzetan bukatzen duten faila
transformakor ezberdinak, baina hauen garapena zihurtatzea ezinezkoa da, puntu
hirukoitzaren geometria ezagutu gabe. Mota honetako faila tranformakorren
bilakaera eta ezaugarriak 10. gaian aztertuko dira.
9.2.- FAILA TRANSFORMAKORREN JATORRIA
Faila transformakorrak nola sortzen diren adierazteko erarik errazena agian,
Atlantiar ozeanoko faila transformakorrak aztertzea izan liteke, oraindik
subdukzio-eremuen eraginik jasan ez duen ozeano bakarra delako, eta bilakaera
urrats guztiak detaile handiarekin defini daitezkelako. Faila hauen bilakaera,
Atlantiar Ozeanoaren zabalkuntzaren aurretik gertatutako rift prozesuarekin
dago harremanetan. 9.4 irudian, ahultasun-lerro bi dituen kontinente idealizatu
bat erakusten da. Lerro horiekiko, gutxi gora behera, paraleloak diren
estentsio-indarrak sortuz, estentsioaren norabidearekiko perpendikularrak diren
haustura-eremuak sortuko dira, eta ahultasun-lerroak birraktibatu egingo dira
norabide faila gisa. Hau da, kontinentearen apurketan zehar jadanik garatuta
dauden ahultasun-lerroak erabiltzeko joera dago (9.4B). Rift prozesuaren
ondoren (9.4C), gandorraren gailurrak jatorrizko riftaren eitea gordeko du, eta
ahultasun-lerro horiek gandorreko gailurren artean soilik aktiboak diren faila
transformakorretan bihurtuko dira. Beraz, faila transformakorren kokapena
jatorrizko rift prozesuen ondorioa da, eta gandorrak zabaltzen dagoen
ozeanoaren erdian irauten duen bitartean, mekanismo bera mantenduko dute.
Faila transformakorren kokapena ahultasun-eremu zaharren kokapenaren ondorioa
dela egiaztatzeko, Itsaso Gorriaren gandorra zeharkatzen duten faila
transformakorrak kontinenteraino jarraituz frogatzen da. Faila hauek
kontinentean dauden aintzinako haustura eremuekin harreman zuzena dute.
Faila transformakorren haustura-eremuak litosfera ozeanikoan zein
kontinentalean aurkitzen dira. Ozeanoetan haustura-eremu hauek oso nabariak
dira estalki sedimentarioa oso argala izaten delako eta beti material berdinen
gain dutelako eragina, aldiz kontinentetan eremu hauek jarraitzea askoz
konplexuagoa da. Adibidez, Atlantiar ozeanoko gandorra mozten duten faila
transformakorren deformazio-eremuek, bataz beste 300-1000 m-ko zabalera dute,
aldiz lurrazal kontinentalean deformazio bera zurgatzeko km askotako
deformazio-eremua sortuko litzateke eta gainera askoz ere egitura
konplexuagoarekin. Konplexutasunaren arrazoi nagusien artean lurrazal
kontinentalaren lodiera handiagoa eta materialen heterogeneitatea daude. Bi
baldintza hauek esfortsuen aurreko materialen portaera oso ezberdina izatea
dakarte.
9.3.- OZEANOETAKO FAILA TRANSFORMAKORREN ETA HAUSTURA-EREMUEN FISIOGRAFIA ETA
EGITURA
Ozeanoetako haustura-eremu transformakorren gure gaur eguneko ezagupena
neurketa batimetriko, ikerketa geofisiko, dragadoen bidez lortutako laginketen
eta urpekuntzien zenbait bidaien ondorio dira. Ikerketa zehatzagoak, baino
askoz ere mugatuagoak, ofiolitetan definitu diren faila transformakorretan
burutu ahal izan dira.
Ozeanoetako faila transformakorrak, oro har, aldaketa topografiko nabarmeneko
lurraldeak dira. Gehienetan, faila tansformakorraren norabidean zehar malda
handiko gailurrez inguratutako arro sakon eta estu bat agertzen da (9.5, 9.6
Irdk.). Faila transformakor batek gandorra zatitzen duenean gandorraren alboan
baina failaren beste blokean gelditzen den lurraldea, normalean baino beroago
dago gandorreko korronte gorakorretatik gertuago aurkitzen delako. Berotasunak
dentsitatea murrizten du eta lurraldeko sakonera izan beharko lukeena baino
txikiagoa izatea eragiten du (9.5 Ird.). Beste norabide-failak bezala, faila
transformakorren haustura-eremua ez da plano bakarra, zenbait kilometrotako
zabalera duen eremu deformatua baizik.
Faila malkarrak gandor-gandor faila transformakorretan dira bereziki
nabarmenak, eta are nabarmenagoak faila transformakor handien haustura-
eremuetan, elkarren ondoan kokatutako lurrazal ozeanikoen arteko adin
desberdintasuna handia baita. Itsas-hondoaren sakonera lurrazal ozeanikoko
adinaren lerro karratuaren menpe dago, beraz toki hauetan malda bat sortuko da
alde gazte eta altuago eta alde zahar eta baxuagoaren artean (9.5 eta 9.6B
Ird.). Hortaz, gandorraren alde batean eta bestean malkarraren noranzkoa
kontrakoa izango da (9.5 Ird.). Era berean, litosfera ozeanikoaren subsidentzi-
proportzioa adinaren lerro karratuaren menpe dago ere, eta ondorioz alde gazte
eta altuagoak alde zahar eta baxuagoa baino subsidentzi-abiadura handiagoa
izango du. Beraz, plano bertikalean gertatzen den kontrakzioa gehi
gandorretatik urruntzerakoan plano horizontalean gertatzen dena, osagai
bertikala duten mugimenduak eragingo dituzte faila transformakor aktibotik at.
Mugimendu hauetako eragin sismikoa txikia da oso.
Tamayo haustura-eremua gandor-gandor motako faila transformakorra da eta
aipatutako ezaugarrien adibidetzat har daiteke. Kaliforniako golkoan kokatuta
dago eta Eki-Bareko gandorraren zati bi elkartzen ditu. 9.7 irudiak failan
zehar burututako hiru soslai topografiko erakusten ditu. Haustura-eremu honen
zabalera oso aldakorra da, kilometro batetik (gandorreko ardatzetik gertu) 30
kilometrotaraino alda daiteke. Normalean, haustura-eremuaren alde gazteak alde
zaharrak baino garaiera handiagoa izaten du. Iparralderago kokatutako Mendocino
faila transformakorrean 35 Mu.ko adin ezberdintasuna neurtu da bata bestearen
alboan kokatuta dauden bloke ezberdinetako bi puntuen artean, eta denbora-epe
honek 2 km-ko malkarra sortzen du.
Ozeanoetan faila transformakor nagusiekin elkartuta agertzen diren egitura
hauek
gandor zehiarrakbezala ere ezagutzen dira. Sarritan, gandor nagusiaren gailurra
baino garaiera handiagoa izan dezakete eta, beraz, litosfera ozeaniko arruntak
duen adin/sakonera erlazioa, ezin da eremu hauetan aplikatu. Era berean,
failaren bi bloketako adin ezberdintasunak ezin ditu ezaugarri topografiko
hauek azaldu. Gandor zehiarren jatorria haustura-eremuan zehar gertatzen diren
esfortzu konpresional eta tentsional horizontaletan bilatu behar da. Hauek,
zabalkuntza-ozeanikoaren norabidean aldaketa txikiak daudenean sortzen dira,
beraz haustura-eremuen mugimendua gandorrarekiko guztiz perpendikularra ez
denean. Mugimendu hauen ondorioz irlak era daitezke, St Peter and St. Paul
irlak (Atalntiar ozeanoa) honen adibidea dira.
Zenbait faila transformakor ozeanikoetan, faila-planoaren norabidea, ez dator
bat failaren alde bakoitzean ikusten den zabalkuntza-norabidearekin. Ondorioz,
failan zehar estentsio edo konpresio indarrak sortuko dira. Fenomeno hau
gertatzen denean, failak zabalkuntza-norabidearekiko duen traiektoria zuzendu
egiten du, faila gandor portzio txikien bitartez batuta dauden hainbat
segmentutan zatituz (9.8A). Faila-sistema honi
faila transformakor pitzatua(leaky transform fault) deritzo. Faila
transformakor zatitu hauek sortzen dira batez ere, haustura-eremuak aintzinako
ahultasun-lerro bat aprobetxatuz eratzen direnean. Mota honetako faila bat
Californiako golkoan aurkitzen da. Faila hau, California eta Mexiko artean
aurkitzen den lurrazal ozeanikozko portzio txiki batez gobernatuta dago (9.8B).
Geologikoki, faila transformakorretako haustura-eremuak arras korapilotsuak
dira. Bertan burututako dragatze lanetan serpentinitak, foliatutako eta
milonitizatutako arroka plutoniko mafiko eta ultramafikoak eta noiz behinka
olibinoan aberatsak diren silize gutxiko arroka bolkanikoak agertu dira.
Erliebetatik eratorritako malda-bretxa lodiak eta metakin turbiditkoak ere
arruntak dira. Era berean, faila transformakorretako haustura-eremuetan zehar
burututako profil sismikoek serpentinitaz osatuta egon daitezkeen diapiro
geometriako egiturak definitu dituzte.
Ozeanoetako faila transformakorretako haustura-eremuen topografia eta
lurrazalaren egitura zabalkuntz-abiaduraren eta failaren alde bakoitzean
kokatutako litosferaren adinaren menpe daude neurri batean. Eskematikoki,
ezberdintasun hauek 9.9, 9.10 eta 9.11 irudietan islatu dira, zabalkuntz-
abiadura moteleko, ertaineko eta azkarreko gandorretarako hurrenez hurren.
Zabalkuntz-abiadura moteleko gandorrak (< 5 cm/u) elkartzen dituzten faila
transformakorrak. Hemen, haustura-eremuek nabarmenki garatuta dute erdiko
harana, faila-eremua estua da, oro har kilometro batetik beherakoa, eta
desplazamenduaren gehiengoa bertan zurgatzen dela dirudi (9.9A Ird.). Haustura-
eremuaren bi aldetako adin ezberdintasunaren ondorioz litosferaren lodiera
ezberdintasun nabarmenak neurtzen dira. Litosfera zaharra gaztea baino
hotzagoa, eta ondorioz lodiagoa da. Adibidez, 9.10 irudiko A-A' zehar-ebakian
zabalkuntz-abiadura moteleko (2 cm/u) bi zati elkartzen dituen 100 km-ko faila
transformakorraren egitura irudikatu da. Gandorraren azpiko litosfera gaztea ez
da lurrazala bera baino lodiagoa, baina faila transformakorraren beste aldean
litosferak 10 Mu ditu eta 30 km-ko lodiera. Lodiera-ezberdintasun honek faila
transformakorreko deformazio-eremuaren zabaltzea galarazten du eta ondorioz
haustura-eremua beti estua izango da.
Zabalkuntz-abiadura ertaineko gandorrak (5-9 cm/u) elkartzen dituzten faila
transformakorrak. Hauek aurrekoak baino deformazio-eremu zabalagoak izaten
dituzte (9.10A Ird.). Faila-eremuaren barruan intrusio eta estentsio-eremuak
adierazten dituzten gandorrak eta arroak tartekatzen dira. Ingurune honetan
aktiboa den faila-eremu bat baino gehiago aurki daiteke. Faila
transformakorraren bi bloketako litosferaren lodiera ezberdinatasuna
zabalkuntz-abiadura moteleko gandorretan aurki daitekeena baino txikiagoa da
(9.10B Ird.), failaren bi bloketako adin ezberdinatasuna txikiagoa delako.
Adibide gisa 6 cm/u-ko abiadura duten bi gandor elkartzen dituen 100 km-ko
faila transformakorra aukeratu da (9.10A Ird.). Honetan, A-A' zehar-ebakiko
litosferaren adin ezberdintasuna 3.3 Mu-koa da eta litosferaren lodiera
lurrazalarena (6 km) da gandorraren azpian eta 18 km-koa baino ez faila
transformakorraren beste aldean. Faila-eremua segmentatuta dagoenean segmentu
bakoitzaren litosferako lodiera ezberdina izan daiteke (9.10C ird.).
Zabalkuntz-abiadura azkarreko gandorrak (9-18 cm/u) elkartzen dituzten faila
transformakorrak. Hauek faila-sistema korapilotsuak dituzten deformazio-eremu
zabalez daude eratuta (9.11A Ird.). Deformatutako eremuaren zabalera oso
aldakorra da, 10 km-tik 100 km bitartekoa izan daiteke, eta bertan zabalkuntz-
norabidearekiko zertan elkarzutak izan behar ez diren gandor-zati laburrak
agertzen dira. Faila-eremuan zehar litosferaren lodierak ez du aldaketa
nabarmenik jasaten, adin-ezberdintasuna txikia delako. Adibidez, 12 cm/u-ko
abiadura duen 100 km-ko faila transformakorrerako, A-A' zehar-ebakian
neurtutako gehiengo adin ezberdintasuna 1.1 Mu-koa da (9.11A eta 9.11B Irdk.).
Gandorraren azpiko litosferak lurrazalaren 6 km inguruko lodiera arrunta du eta
failan zehar gehien jota 10 km izatera hel daiteke (9.11B eta 9.11C Irdk.).
Beraz, faila transformakorraren kokapena ez dago aurreko adibidetan bezain ondo
definituta. Gainera, litosferako lodieraren aldaketa progresiborik ez balego
egitura zeharo korapilatu daiteke (9.11D ird.).
Laburtuz, esan daiteke zabalkuntz-abiadura txikiko gandorretako faila
transformakorrak ondo definitutako egiturak direla eta plaken arteko mugan
duten kokapena erlatiboki egonkorra dela. Aldiz, gandorren zabalkuntz-abiadura
handitu ahala bloke ezberdinen arteko litosferaren lodiera ezberdintasunak
murriztu egiten dira eta faila transformakorraren eremua gero eta konplexuago
eta zabalago bihurtzen da. Hauetan, zizaila-eremu ugari, zabalkuntz-eremu zati
txikiak edo tartekatutako arro sedimentarioak defini daitezke.
Faila transformakorren konplexutasuna ofiolitetan deskribatutako mota hauetako
egituretan ere baieztatu ahal izan da. Ofiolitetan faila transformakortzat
hartutako egitura ezagunenak agian, Txipren kokatutako Troodos ofiolitan
definitutako Arakapas faila, Newfoundlandeko Coastal konplexuan deskribatutakoa
eta Korsikako ofiolitan definitutakoa dira. Ofiolitetako faila
transformakorretan behatutako berezitasunak ofiolita segida arrunt batek dituen
ezaugarriengatik zeharo urruntzen dira. Eremu hauetan adibidez, arrunta da
arroka plutoniko mafiko eta ultramafiko deformatuak azaleratzea eta bretxen
bitartez estalita egotea. Era berean, sekuentzia hau dike mafikoengandik edo
arroka bolkaniko extrusiboengandik intruituta edo estalita ager daiteke.
9.4.- OZEANOETAKO FAILA TRANSFORMAKORREN BESTE ZENBAIT EZAUGARRI
Nahiz eta haustura-eremu transformakorrak zeharo korapilotsuak izan, 9.12
irudian eremu hauetako ezaugarri nagusiak laburbiltzen dituzten failarekiko
paraleloa den zehar-ebaki eskematikoa (A-B, 9.12A Ird.) eta failarekiko
elkarzuta den beste bat (N-S, 9.12B Ird.) irudikatu dira. Faila
transformakorretan litosfera ozeanikoaren sekuentzi arrunta, hau da, pillow-
labak eta koladak gainean, dike eta sillak, gabroak eta peridotitak azpian,
partzialki metamorfizatuta dago. Era berean, gehienetan serpentinizatuta dauden
deformazio-eremuengandik zeharkatuta dago. Gainera, zenbait eremuetan lurrazala
serpentinitazko diapiroengandik zeharkatuta egon daiteke eta failek sortutako
ezkata edo horst egiturek lurrazal ozeanikoaren sekuentzi arrunta desitxuratu
egiten dute. Azaleko higakinen metaketak arruntak dira malkarren oin-aldean eta
kolada gazteek arroka deformatuak zein malkarretako higakinak estal ditzakete.
Faila transformakorretan zehar behatutako konplexutasun geologiko zein
topografikoa, partzialki behintzat, failek Euler-poloaren inguruko paraleloak
izateko duten joeraren ondorioz azal daiteke. Faila transformakorra sortzen
denean momentuko Euler-poloaren inguruko paraleloa bezala garatuko da. Baina
ozeanoetako zabalkuntzak aurrera egin ahala Euler-poloaren kokapena aldatu
egiten da eta faila transformakorrek, kokapen berrira moldatzeko etengabe
aldatu behar dituzte beraien geometria eta zinematika. Prozesu honen ondorioz
haustura-eremuan zehar konpresiozko eta estentsiozko deformazioak pairatzen
dituzten lurraldeak aurki daitezke, eta bakoitzak egitura bereizgarriak
aurkeztuko ditu.
Haustura-eremu transformakorretako konplexutasunaren beste arrazoi bat, 9.13
irudian eskematikoki adierazitakoa da. Failak banandutako gandor zati
bakoitzean lurrazal ozeaniko arrunta eratzen da intrusio eta extrusio
magmatikoen bitartez. Ondoren, zabalkuntz-ozeanikoaren eraginez eratutako
lurrazal berria gandorretatik urrundu egiten da. Faila transformakorraren gain
hedatzen diren arroka bolkanikoak aldiz deformatu egiten dira. Higakin-bretxak
faila transformakorreko malkarraren oin aldean pilatzen dira eta pillow-laba
zein kolada deformatuak estaltzen dituzte. Ondoren, higakin-bretxa hauek ere,
deformazioaren eragina jasan dezakete. Arroka hauek beste blokeko gandorraren
ondotik igarotzen direnean, deformatutako lurrazala zein higakin-bretxak
berriro intruituak edo/eta estaliak izan daitezke magma berriengatik. Gandor
honetatik urruntzean berriz, haustura-eremu transformakorraren zizaila-
mugimendua desagertu egiten denez eratutako arroka bolkaniko berriek ez dute
deformaziorik pairatuko. Beraz, haustura-eremu transformakorretan deformatutako
eta deformatu gabeko arroka igneo eta sedimentarioen artean ukipen intrusibo
eta extrusibo konplexuak egotea espero daiteke.
Faila transformakorren inguruan lurrazalaren lodiera normala baino argalagoa
da, segurazko failen inguruan astenosferako korronte gorakorra litosfera
hotzagoarengatik inguratuta dagoelako. Baldintza hauetan gorantz datorren
astenosfera azkarrago hoztuko litzateke eta honek fusio partzialaren
portzentaia murriztuko luke. Ondorioz, faila transformakorraren alboko
gandorretik azaleratzen den magma-kopurua txikiagoa denez, halabeharrez,
lurrazal ozeanikoa argalagoa izan behar du.
Zabalkuntz-abiadura azkarreko gandorrek faila transformakorretatik gertu
garatzen duten haran axiala pareko prozesu baten ondorioz azal daiteke. Mantuko
zutabe gorakorrak albo batetik zein gainetik normala baino litosfera hotzagoa
aurkitzean, failen inguruko zabalkuntz-abiadura azkarreko gandorren egitura
termikoa zabalkuntz-abiadura motelekoen parekoa bihurtzen da, eta honek haran
axialaren sorrera dakar (9.14 Ird.).
Faila transformakorretatik gertu lurrazal ozeanikoaren egitura linearrak,
failak, egitura topografikoak zein gandorrekiko paraleloak diren dikeak, okertu
egiten dira beste blokeko gandorraren noranzkoan. Ezaugarri hau nabarmena da
9.9A, 9.10A zein 9.11A irudietan. Norabide-aldaketa honen arrazoia gandorretan
zehar dagoen esfortzu-eremu orokorreko orientazio-aldaketa progresiboan bilatu
behar da (9.14 Ird.). Gandorretan eta faila transformakorretatik urrun,
esfortzu-eremua gandorraren ardatzarekiko paraleloak diren faila normalek
adierazten dutena da: esfortzu konpresibo maximoa (
1)bertikala da, bitarteko esfortzu konpresiboa (2)horizontala eta
gandorrarekiko paraleloa eta gutxieneko esfortzu konpresiboa (3)horizontala
eta gandorrarekiko elkarzuta. Baldintza hauetan konplexu filoniarreko dikeak
gandorrarekiko paralelo kokatuko dira,3gutxieneko esfortzu konpresiboarekiko
elkarzuta eta1eta2-rekiko paralelo. Faila transformakorretan, aldiz, esfortzu
nagusien orientazioa norabide-failek dutena da:2bertikal,1horizontala eta
failarekiko 30°-tik 45°-ko angelua osatuz, eta3horizontala eta failarekiko
45°-tik 60°-ko angelua osatuz. Beraz, esfortzu nagusien orientazio-aldaketa
izan daiteke topografia, faila zein dikeek faila transformakorretatik gertu
jasaten duten orientazio aldaketaren arrazoia.
Era berean, esfortzuen orientazio hauek faila transformakorretan gertatzen
diren, eta hasiera batean berezitzat har daitezkeen, zenbait lurrikaretako
foku-mekanismoak azaltzeko erabil daitezke. Logikoa denez, faila
transformakorrean zehar gertatzen diren lurrikara gehienetako foku-mekanismoek
mugimendu horizontala baino ez dute adierazten. Hala ere, beste motatako foku-
mekanismoak ere gerta daitezke. 9.15 irudian Atlantiar ozeanoaren erdiko aldean
kokatutako Vema failan erregistratutako lurrikaren foku-mekanismo teorikoak
islatu dira. Espero zitekeenez gandorretan faila normalek eta eremu
transformakorrean norabide-failek eragindako mugimenduak dira nagusi, baina
gandorrak eta faila transformakorrak elkartzen direneko barneko angeluan
bitarteko ezaugarriak dituzten lurrikarak zein konpresio hutsez sortutakoak ere
behatu dira (9.15 Ird.).
9.5.- FAILA TRANSFORMAKOR KONTINENTALAK
Orain arte aipatutako ezaugarri eta prozesu gehienak lurrazal ozeanikoetan
garatutako faila transformakor eta hauen haustura-eremuei dagozkie. Baina
plaken arteko muga transformakorrak lurrazal kontinentalean zehar ere heda
daitezke, eta hemen, sortutako egiturak eta gertatutako prozesu tektonikoak
zeharo ezberdinak dira. Ikusi dugunez faila transformakor ozeanikoak konplexuak
dira baina are sistema konplexuagoak sortarazten dituzte kontinenteetan
barneratzen direnean. Logikoki, ezberdintasun hauek lurrazal kontinental eta
ozeanikoaren arteko lodiera, litologia eta portaera erreologiko zeharo
ezberdinetan erreparatuz azaltzen dira.
Faila transformakor kontinentalak desplazamendu handiko, ehundaka km-tik gora,
norabide-failak izaten dira. Norabide-failek duten sakonera eztabaidagai
arrunta da geologoen artean, baina plaken arteko muga errepresentatuz gero,
faila transformakorrek derrigorrez litosfera osoa zeharkatu behar dute.
Kaliforniako San Andres failarekin lotutako lurrikara sakonenak, gutxi gora-
behera, 12-15 km-koak dira eta lurrikaren hedapena zein izaera faila bertikal
baten mugimendu horizontalarekin bat dator. 15 km-tik behera lurrazalak
portaera moldakorra du eta ondorioz failaren mugimendua jario moldakorraren
bitartez zurgatzen da. Datu ez-zuzenen bidez behe-lurrazalean eta mantuan zehar
faila zizaila-eremu gisa luzatzen dela ondorioztatu da. Faila transformakor
kontinentalen geometria sakona oraindino ondo ezagutzen ez den egitura
geologikoa da.
Lurrazal kontinentalean hedatutako faila transformakorrak aspaldiko ahultasun-
eremuak jarraituz hedatzen dira, adibidez edozein motako faila zaharren traza
jarraituz. Oro har, mota honetako failak ez dira biraketa erlatiboko Euler
poloaren inguruko paraleloak izaten, ozeanoetako faila transformakorrak bezala.
Ondorioz, failaren norabidea eta plaken arteko mugimendua ez direnez zergaitik
paraleloak izan behar, failan zehar estentsio zein konpresio eremuak garatzen
dira.
Faila transformakor kontinentalekin erlazionatutako deformazioa eta egiturak
aztertzeko failaren eragina jasan duen lurraldea hiru eremutan banatzen da: (1)
faila transformakorra bera, hau da, haustura nagusia; (2) faila
transformakorraren eremua, haustura nagusiarekiko gutxi gora-behera paraleloak
diren failak eta berarekin lotura zuzena dutenak (10 km inguruko zabalera
izaten du); (3) faila transformakorraren sistema, bertan kokatutako failak
okerdura handikoak eta haustura nagusiarekiko gutxi gora-behera pareleloak
izaten dira, nahiz eta honekin angelu handia duten failak ere aktiboak izan
(500 km-ko zabalera ere izan dezake).
Ondoren, faila transformakor kontinental aktiboen artean agian adibide
ikusgarrienen ezaugarri nabarmenenak aztertuko dira: Kaliforniako San Andres
faila-sistema, Zelanda Berriko Alpine faila eta itsaso Hilaren faila-sistema.
9.5.1.- San Andres-Kaliforniako Golkoa faila-sistema
San Andres-Kaliforniako Golkoa faila transformakorraren sistema Kaliforniako
kostaldearen iparmendebaldean kokatutako Mendocino faila-faila-fosa puntu
hirukoitzetik Kaliforniako golkoaren hegoaldeko lurmuturretik gertu kokatutako
Rivera gandor-fosa-faila puntu hirukoitzeraino, 3.000 km inguruan zehar
luzatzen den eremua da (9.16 Ird.). Faila transformakorraren sistema bi eremu
nagusitan bereizten da. Alde batetik, San Andres norabide-failaren eremua
iparmendebaldean eta, bestetik, zeharkako riftinga jasaten duen Kaliforniako
Golkoa hegoekialdean.
San Andres norabide-failaren eremua Mendocinoko lurmuturretik hegoekialderago
kokatuta dagoen Imperial Valley-raino luzatzen da. Faila-sistemak
kontinentearen barne duen kokapena aspaldiko ahultasun-eremu baten ondorio izan
behar du, bestela litosfera ozeaniko eta kontinentalaren arteko portaera
erreologiko ezberdinak faila ertz kontinentalean kokaraziko luke. Failaren
eremu hau noizean behin aktiboak diren eskuin alboranzko mugimenduko zenbait
norabide-faila gutxi gora behera paraleloz eratuta dago (9.17 Ird.). Mota
honetako faila ezagunen artean Hayward eta Calaveras failak iparraldean eta San
Jacinto eta San Gabriel failak hegoaldean aurkitzen dira. Sistemako
mugimenduaren zati handi bat, eta azken aldiko mugimendu gehienak, faila-eremu
hauen inguruan gertatu dira eta ez San Andreseko faila nagusiaren gainean. Hego
Kalifornian gaur egun aktibitate nabarmena duten beste bi faila, gutxi gora
behera ekialde-mendebalde norabidea duten Garlock eta Big Pine ezker alboranzko
mugimenduko failak dira (9.17 Ird.). Faila hauek guztiak sistema tektoniko
orokor beraren barne kokatuta daude, Barea eta Iparramerika plaken arteko
mugimenduengatik gobernatuta dagoena.
Hegoalderantz, San Andreseko failaren jarraitasuna galdu egiten da eta
Kaliforniako hegoalderaino luzatzen diren norabide-faila paraleloen seriengatik
dago ordezkatuta. Hemendik eta Kaliforniako golkoan zehar Rivera puntu
hirukoitzeraino faila transformakorraren sistema gandor zati oso laburrak
banatzen dituzten faila transformakor luzengakin eratuta dago (9.16 Ird.).
Kaliforniako golkoaren gehiengoa sakonera txikikoa da eta hondoan aurkitu
daitekeen lurrazala batez ere lurrazal kontinental argaldua da. Itsasazpiko
zundaketen bitartez argalketa faila normal listrikoen bitartez gertatu dela
ziurtatu ahal izan da. Faila-arroetan pilatutako sedimentuak sillen bitartez
intruituak izan dira eta, era berean, izaera basaltikozko jarioekin estalita
egon daitezke. Golkoko sakonera abisalak gandorren inguruan lortzen dira soilik
eta bertako lurrazalak lurrazal ozeanikoaren lodiera arrunta du. Golkoaren
eremu sakonenetan neurtutako anomalia magnetikoak Golkoko lurrazal ozeanikoaren
sorrera orain dela, gutxi gora-behera, 5 Mu hasi zela adierazten dute. Orduz
geroztik, 250 km inguruko zeharkako zabalkuntza eta faila transformakorren
gaineko pareko desplazamendua gertatu dira, 5.0 cm/u-ko abiadurak kalkulatu
direlarik. Gaur egun, faila-sistemarako onartzen den mugimenduaren abiadura 5.5
cm/u-a da.
Deskribatutako egituraren eraginez Kalifornia Beherea esaten zaion lurmuturra
Iparramerikako kontinentetik banatzen hasia da mikrokontinente berria sortzeko.
Oro har, San Andres-Kaliforniako Golkoa sistema lurrazal ozeanikoz inguratutako
kontinente zati txikien eraketarako eredu gisa erabil daiteke. Prozesua,
historia geologikoan zehar, arras arrunta izan dela dirudi, batez ere,
kontinenteak zeharkako rift prozesu baten eraginpean egon direnean. Adibidez,
Madagaskar edo Seychelleseko artxipelagoa bezalako uharteak, noizbait Afrika
eta Indiarekin elkartuta egon ziren kontinente bakarrean, eta egun
beraiengandik guztiz banatuta aurkitzen dira segurazko Kaliforniarako
deskribatu den antzeko eredu baten eraginez.
Faila transformakor kontinental baten desplazamendu orokorra neurtzea ez da
ozeanoetako faila transformakorretan kalkulatzea bezain erraza, lurrazal
kontinentalean anomalia magnetikoen xingolarik eratzen ez delako. Oro har, San
Andreseko faila-sistemak eremu kontinentalean, Oligozenoa geroztik (30 Mu gutxi
gora-behera), izan duen eskuin alboranzko mugimendua 1500 km-koa izan da.
Lurralde osoan zehar jarraia den faila bakarra San Andresekoa da eta 1200 km-ko
luzera du, baina zurgatzen duen desplazamendua 300 km ingurukoa baino ez dela
kalkulatu da. Beste 1200 kilometroak NW norabideko sistemaren beste failek eta
arroketako tolesturek zurgatu behar izan dute.
9.5.2.- Zelanda Berriko Alpine faila
Zelanda Berriko bi uharte nagusien luzera guztian zehar hedatzen da Alpine
faila transformakorra, eta geometria ezberdineko bi fosa ozeaniko lotzen ditu.
Iparraldeko fosan, Tonga-Kermadec subdukzio-eremuan, hondoratzen den plaka
mendebalderantz okertzen da eta, aldiz, hegoaldean kokatutako Macquire
subdukzio-eremuan ekialderantz (9.18 Ird.).
San Andreseko faila-sistema baino sistema konplexuagoa da, faila sekundarioen
ugaritasuna eta aldakortasuna aintzat hartuz. Hasiera baten, bi bloketako
arroka ultramafiko serpentinizatu eta gerriko metamorfikoen artean dagoen
distantziaren bitartez, eskuin alboranzko mugimenduaren ondorioz, bi bloken
arteko desplazamendua 480 km-koa dela iradoki zen. Geroztik, ikertzaileek
erakutsi dute faila eta unitate tektoniko hauen arteko okerdura failaren
mugimenduaren ondorioa dela, eta unitate bakoitza jatorrizko orientazioan
kokatuz gero suertatzen den desplazamendua 800-1000 km ingurukoa da.
Alpine faila Antartiar, Australia-Indiar eta Barea plaken arteko mugimendu
erlatiboen ondorioa da. Zelanda Berria Australiako plakaren ekialdean aurkitzen
diren zenbait masa kontinentalen barne kokatuta dago (Lord Howe mendi
lerrokadura, Norkfolk gandorra eta Campbell plataforma). Lurralde honetan,
itsasoaren zabalkuntza 80 eta 38 Mu-ren artean gertatu zen (Kretazeo berantiar-
Eozeno berantiar). Orduan, Gondwanaren barne kokatuta zegoen Australia-
Antartikako ertz kontinentaletik zenbait masa kontinental banatzen hasi ziren
Tasmaniako itsasoa sortuz. 38 eta 10 Mu bitartean Zelanda Berriko hegoaldean
gertatu zen zabalkuntz zehiarraren ondorioz Alpine failak jarduera
transformakorra izan zuen. Azkeneko 10 Mu-tan aldiz, mugimendu
transformakorrari Alpine failan zehar ematen den konpresioa gehitu zaio eta,
gaur egun, baldintza transpresiboak dira nagusi.
9.5.3.- Itsaso Hilaren faila-sistema
Egitura geologiko hau Itsaso Hilaren rifta bezala da ezagunagoa, baina berez ez
da rift egitura bat plaka tektonikaren zentzuan, faila transformakorra baizik.
Suez Golko-Itsaso Gorria zabalkuntz-eremua Taurus-Zagros mendietako lurralde
konpresiboarekin lotzen duen 1000 km luzerako eta ezker alboranzko mugimenduko
faila sistema transformakorra da (9.19 Ird.). Faila transformakorraren
mugimendua Tertziarioan zehar hasi zen, Itsaso Gorriaren sorrerarekin batera,
Afrika eta plataforma Arabikoaren apurketa gertatu zenean. Transtentsioz
sortutako bi pull-apart arro nagusi ikus daitezke failan zehar, Elat-eko Golkoa
(Aqaba) eta Itsaso Hila bera. Failak erakusten duen Lebanoneko eskuin
alderanzko bihurgunean baldintza transpresiboak dira nagusi eta bertan
Palmirako mendikatea sortu da.
Hegoaldean neurtutako faila-sistemaren desplazamendua 105 km-koa da, aldiz,
iparraldean txikiagoa da, desplazamenduaren zati bat Palmirako mendikatean
sortutako tolesek zurgatzen dutelako.

                                      167
