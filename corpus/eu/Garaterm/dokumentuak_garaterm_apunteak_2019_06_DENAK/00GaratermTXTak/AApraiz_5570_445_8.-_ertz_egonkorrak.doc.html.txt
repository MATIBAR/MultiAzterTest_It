



                                                                        8. gaia
                 8.- DIBERGENTZIATIK JAIOTAKO ERTZ EGONKORRAK

Ertz egonkorrek (edo pasiboak), izenak adierazten duen bezala, ez dute jarduera
tektoniko berezirik aurkezten. Oro har, zabaltzen ari diren ozeanoak inguratzen
dituzte eta ez dute zer ikusirik gaur eguneko plaken arteko mugekin (8.1 Ird.).
Iraganean aldiz, plaken arteko muga baten gainean kokatuko ziren, beraien
garapena rift kontinentalen bilakaerarekin hasten baita. Beraz, lurralde hauek
ez dira beti egonkorrak izan, ozeanoen garapena hasi ondoren egonkortzen dira,
eta geroztik, litosfera kontinental eta ozeanikoaren arteko mugan aurkitzen
dira. Muga honetan adinez eta izaeraz oso ezberdinak diren bi litosfera eta bi
lurrazal elkarren ondoan aurkitzen dira. Ertz egonkorren garapenean bi urrats
nagusi ezberdintzen dira: rift urratsa eta ozeano-zabalkuntza urratsa. Urrats
hauen arteko muga dibergentziaren ondorioz estreinako lurrazal ozeanikoa
sortzean kokatzen da.
Ertz egonkorrak bi multzo nagusitan banatzen dira arroka bolkanikoen
agerpenaren arabera.
Ertz egonkor ez-bolkanikoaklitosferaren dibergentzia motela edo oso motela izan
denean garatutako ertzak dira. Kasu honetan rift urratsak 20 Mu.tik gorako
iraupena izan dezake.Ertz egonkor bolkanikoakaldiz, luma gorakorren eraginaren
edo riftaren zabalkuntz-abiadura oso azkarraren ondorioz sortzen dira. Noski,
hauek muturreko bi egoerak dira, baina arroka bolkanikorik ez duten eta arroka
bolkanikoz soilik osatuta dauden ertz egonkorren artean bitarteko egoera
guztiak aurki daitezke. Baliteke ere, Noruegako ertzan gertatzen den bezala,
ertz egonkor bera bolkanismorik gabeko urrats batetik sumendi-erupzio ugariko
urrats batera igarotzea (8.2 Ird.). Noruegako ertzaren ekialdeko eremua
bolkanismorik gabeko rift batean garatuta dago, baina ozeano alderantz,
mendebaldeko eremuak ertz bolkanikoen ezaugarri guztiak ditu (basaltoak azalean
eta gabroen pilaketak lurrazal argalduaren azpitik).
Ertz egonkorretako prozesu nabarmenetarikoa subsidentziarena da. Subsidentzia
hitzak, denbora tarte nahiko zabalean arro sedimentario baten (ez da zergaitik
itsas-arro bat izan behar) hondoaren hondoratze progresibo erregular edo ez-
erregularra adierazten du. Ertz egonkorretan kontinentetako higaduraren
ondorioz sortutako metakinak jatorri biologikoko sedimentu ugariekin nahasten
dira, munduan ezagutzen diren sedimentu-pilaketa lodienak (10-15 km) sortuz.
8.1.- ERTZ EGONKOR EZ-BOLKANIKOEN MORFOLOGIA
Ertz egonkor ez-bolkanikoetan ezaugarri geometriko zein sedimentario oso
ezberdinak dituzten eremuak bereizten dira (8.3 Ird.).
Uraren gaineko lurrak inguratuz bataz beste 70-80 km bitarteko zabalera eta 0
eta 130 edo 180 m bitarteko sakonera duen
kontinente-plataformadago. Oro har, plataformak handitu egiten dira ozeanoaren
zabalkuntzak aurrera egin ahala. Gaur eguneko kontinente-plataformen goiko muga
kostaldea da. Muga honek aldi baterako esanahi geologikoa baino ez du,
kostaldeko lautada eta arro ugari, beraien egitura eta historio sedimentarioek
adierazten duten bezala, kontinente-plataformaren bilakaeran garatuta
daudelako. Bestalde, beheko muga egitura geomorfologiko eta estrukturala da,
malda aldaketa baten ondorioz identifikatzen dena. Ikerketa geologiko guztiek
kontinente-plataformak kontinenteen uraren azpiko luzapena direla adierazten
dute eta honekin dituzten ezberdintasun bakarrak gaineko ur-geruza mehea eta
honek baldintzatutako prozesu sedimentarioak dira.
Kontinente-ezponda200 m-tik 3000 edo 4000 m-raino hondoratzen da 2° eta 4°-ko
bataz besteko maldarekin. Izatez malda oso txikia da, baina oso nabarmena askoz
ere okerdura txikiagoa (20 aldiz txikiagoa) duten kontinente-plataformaren eta
glazis edo lautada abisalaren artean. Gehienetan, kontinente-ezpondaren malda
txikitu egiten da sakonerarekin, geometria ahurra erakutsiz. Kontinente-
ezpondazeharkatzen duten arroilak dira eremu hauetako ezaugarri morfologiko
adierazgarrienak.
Kontinente-ezpondaren azpiko aldean okerdura oso txikia (%1 eta %0.15
bitartekoa) duen
kontinente-glazisaurkitzen da. 4000 eta 5000 m artean kokatutako eremua da, eta
geometria dibergentea erakusten duten haran- eta ubide-sare bataz zeharkatuta
dago. Sarea arre-korronteen eraginez sortzen da. Glazisa lurrazal kontinental
argalduaren zein lurrazal ozeanikoaren gainean kokatuta egon daitekeen pilaketa
sedimentarioa da.
Ondoren, jada lurrazal ozeanikoaren barne kokatzen den lautada abisala dugu.
8.2.- ERTZ EGONKORRETAKO ESTALKI SEDIMENTARIOA
Ertz egonkorretako sedimentuak, estentsioarekin duten adin-erlazioaren arabera,
erraz bana daitezke hiru multzo nagusitan (8.4 Ird.). Alde batetik,rift-aurreko
sedimentuakestentsio tektonikoaren aurretik lurrazal kontinentala estaltzen
zutenak dira. Metakin hauek, sarritan estentsioa baino askoz zaharragoak izan
daitezkeenak, estaltzen duten zokaloarekin batera deformatuko dira.Rift-garaiko
sedimentuakestentsioa aktiboa den bitartean egituraren erdiko grabenean
metatutakoak dira. Beraz, rift egitura sortzen den bitartean metatuko dira.
Riftaren horma garaien higaduratik sortutako metakinez osatuta daude batez ere,
eta sedimentu zaharrenak faila normalen eraginez hondoratuta eta baskulatuta
aurkitzen badira ere, gazteenek graben guztia estal dezakete. Azkenik,rift-
osteko sedimentuakjarduera tektonikoa bukatu ondoren pilatutakoak dira.
Jarduera tektonikoa, bai estentsioa gelditu delako, bai lurrazal
kontinentalaren apurketa eman delako eta riftaren bi aldeak ertz egonkor
bihurtu direlako desager daiteke.
Rift-aurreko, rift-garaiko eta rift-osteko sedimentuek osatutako lodiera
erabiliz ertz egonkor "elikagabeak" (2-4 km-ko lodiera plataforman eta
glazisean) eta ertz egonkor "elikatuak" (10-15 km-ko lodiera plataforman eta 3-
6-koa glazisean) bereizten dira. Atlantiar ozeanoaren ertz europar gehienak
elikagabetzat, eta aldiz, mendebaldeko ertzak, sedimentu-pilaketa handiagoen
eraginez, elikatutzat hartzen dira.
8.3.- ERTZ EGONKORRETAKO AZALEKO EGITURAK
Ertz egonkorrak lurrazal kontinental eta ozeanikoaren arteko trantsizio-eremuak
dira. Normalean, 35-40 km-ko lodiera duen lurrazal kontinental eta 6-7 km-ko
lodiera duen lurrazal ozeanikoaren arteko trantsizioa lurrazal kontinentalaren
argalketaz gertatzen da. Argalketa eragiten dituzten estentsio-indarrek oso
egitura ezberdinak sortarazten dituzte ertz egonkorretako lurrazalaren goiko
eta azpiko eremuetan. Goiko eremuan garatzen diren egitura hauskorrak atal
honetan deskribatuko dira eta azpiko eremuan sortzen den deformazio moldakorra
hurrengo atalean.
8.5 irudian ertz egonkorretako zokaloaren azaleko failen geometriari buruzko
eredu bi aurkezten dira. Lehendabizikoan, lurrazalaren bi bloke baskulatu eta
hondoratuak banatzen dituen etengune sismikoa okerdura txikiko (20° inguru)
faila normal bati dagokio. Etengune honen gain labaintzen da gaineko blokea.
Bigarrenean, etengune sismikoa okerdura handiko (60-70°) faila normal ugariren
bitartez osatutako malda baten irudia erakusten da.
Ertz egonkor ugarietan burututako profil sismikoen interpretazioetan lehenengo
eredua gailendu da. Hala ere, eredu honek arazo bat du, gaur eguneko riftetan
erdiko grabenerantz hondoratzen diren lurrazaleko blokeak 60-70° bitarteko
okerdurako faila normalen bitartez banatuta daudelako eta ez 20°-ko failen
bitartez. Azken urteotan, batez ere Iberiaren mendebaldeko ertz egonkorrean,
lortutako datu sismiko zehatzek bigarren eredua egokiagoa dela iradokitzen
dute.
Irudi sismikoen bitartez ezinezkoa da lurrazalaren azalean ertz egonkorrek
jasandako luzapena guztiz zehaztea. Ikerketa sismikoetan isladapen-azalera
nagusiak baino ezin dira zehaztu eta ertz egonkorretan horren ugariak diren
eskala txikiko failak ezagutu gabe ezin da estentsioaren aurreko geometria
berreskuratu.
Ertz egonkorretan lurrazal kontinentalezko blokeak banatzen dituzten faila
normalen izaera eta geometriari buruzko eredu bi daude ere (8.6 Ird.).
Aspalditik, bloke hauen kulunkamendua faila listrikoen mugimenduaren bitartez
azaldu izan da (8.6A, B Irdk.), baina ereduak konponbide erraza ez duten arazo
geometrikoak planteiatzen ditu. Egun, lurrazalean faila listrikoen agerpena
guztiz arbuiatzen ez bada ere, faila normal planoen ereduek era egokiagoan
azaltzen dituzte azalean deskribatutako egiturak (8.6C, D Irdk.).
Lurrazaleko blokeen kulunkamendua azaltzeko erabiltzen den adibidea domino
fitxena da (8.7 Ird.). Failen okerdura txikitu ahala fitxak progresiboki
hondoratzen dira (8.7A, B Irdk.). Baina, eredu honetan blokeen kulunkamendua
gertatu ahala halabeharrez bete beharreko hutsuneak sortzen dira. Mekanismo
ezberdinak proposatu dira kulunkamenduan zehar sortutako hutsuneak betetzeko:
    * Hutsuneak blokeen gainetik betetzen dira (8.7C Ird.). Kasu honetan
      azaleko faila normal txiki ugariren jarduerak gehi behe-lurrazal
      moldakorraren mugimenduak desagertarazten dituzte hutsuneak. Blokeen
      azpiko hutsuneak behe-lurrazal moldakorraren bitartez betez gero blokeen
      azpiko muga lerro uhinkaria izango litzateke, baina irudi sismikoek,
      faila normal guztien sustraia den muga hau, lerro zuzena dela erakusten
      dute.
    * Hutsuneak blokeen azpitik betetzen dira (8.8A, B Irdk.). Kasu honetan, S
      azaleraren gaineko hutsuneak betetzeko "oinaldeko errebotea" deritzon
      prozesua erabiltzen da. Prozesu honen bitartez S-azaleraren azpiko
      materiala garraiatzen da hutsunetaraino, bretxa tektonikoak sortuz. Orain
      dela gutxi, S-azaleraren gainean aurkitutako bretxa tektonikoak eredu
      honen alde daude.
Beraz, goi-lurrazaleko blokeak banatzen dituzten okerdura handiko faila
normalak deformazio handia zurgatzen duen azalera batean biltzen dira. Azalera
honek goi-lurrazal hauskorra eta behe-lurrazal moldakorra bereizten ditu
etadetachmentmodura da ezaguna. Ertz egonkor elikagabetako irudi sismikoetan
goi-lurrazaleko bloke hauskorren eta litosferako maila moldakorren arteko muga
hau da etengune nabarmenena.
8.4.- ERTZ EGONKORRETAKO EGITURA SAKONA
Ertz egonkorretako sedimentu eta goiko maila estruktural hauskorren azpiko
behe-lurrazaleko eta mantu litosferikoko arrokak zuzenean behatu eta ikertzea
oso zaila da. 1980. hamarkadan Nautilus urpekuntziak Galizaren mendebaldeko
ertzan burututako bidaietan eremu hauei dagozkien laginak biltzea lortu zuen
estreinakoz. Laginek, aurretik ertz egonkorretako behe-lurrazala eta mantu
litosferiokoaren deformazioari buruz zeuden hipotesiak baieztatu edo
ezeztatzeko balio izan dute.
Galizako ertz egonkorrean aurkitutako "sakoneko materialen lehio" honetako
laginak peridotita serpentinizatuak eta gabroak dira, beraz mantuko materialak
azaleratzen dira. Lagin hauek mantuari zegozkiola baieztatu ondoren arazo
larria planteiatu zen, eremu honetan burututako ikerketa sismikoek Moho
etengunea 10 km-ko sakoneran kokatzen zutelako. Arazoa azaleratutako arroken
petrologia eta ezaugarri geofisikoak aztertuz konpondu zen. Peridotitak
zirkulazio hidrotermalaren eraginpean hidratatu egiten dira, mineralak itsasoko
urarekin alteratu egiten direlako. Nabarmena da, batez ere, olibinoak,
peridotiten osagai nagusia, itsasoko uraren aurrean serpentinara eraldatzeko
duen erraztasuna. Aldaketa mineralogiko honen bitartez peridotitak serpentinita
bihurtzen dira, bolumena irabazten dute eta beraz, dentsitatea murriztu egiten
da. Guztiz serpentinizatutako peridotitak arroka erlatiboki arinak dira (2.7
gr/cm
3), eta dituzten ezaugarri fisikoak (baina ez osaera kimikoa) goi-lurrazalaren
parekoak dira. Gehienetan aldiz, peridotiten serpentinizazioa partziala baino
ez da (2.9-3.0 gr/cm3) eta erakusten dituzten abiadura sismikoak (7.0-7.4 km/s)
behe-lurrazalari dagozkionak dira. Beraz, ikuspegi sismikotik
serpentinizatutako peridotitak lurrazalaren barne kokatuko lirateke eta, kasu
honetan, "Moho etengunea" peridotita fresko eta serpentinizatuaren arteko
mugari dagokio. Deskribatutako "Moho sismikoa", hau da, abiadura sismiko
ezberdina duten bi eremuen arteko muga, eta izaera guztiz ezberdineko lurrazal
eta mantuaren arteko ukipena adierazten duen benetako Mohoa ez dira nahastu
behar.
Ertz egonkorretan kulunkatutako blokeekin osatutako goi-lurrazal hauskorraren
azpitik S-azalera isladatzailea dago, detachment deritzon etengune sismiko
nabarmena. Etengune sismiko hau horizontaletik gertu dagoen ukipen tektoniko
bati dagokio. Ukipen honetan zehar goi-lurrazal kontinentaleko granito,
granodiorita eta riftaren aurreko sedimentuen zatiak, eta bretxa tektoniko gisa
mantutik eratorritako peridotita serpentinizatuen eta gabroen zatiak aurkitzen
dira (8.9 Ird.). Detachmentak egitura ezberdinak dituen deformazio-eremua
osatzen du. Detachment eremuko goiko materialak deformazio hauskorra jasaten
dute, baina sakonerarekin deformazioak ezaugarri moldakorrak bereganatzen ditu
berehala.
Zizaila-eremu honen geometria eta ezugarriak bat datoz datu geofisikoekin (8.10
Ird.). Failez mugatutako goi-lurrazaleko bloketan eta sedimentuetan P-uhinen
abiadura 6 km/s baino txikiagoa da, dentsitateak 2.3 eta 2.6 gr/cm
3bitartean daudelarik. Aldiz, azalean aurkitutako, zein detachmentaren azpiko,
serpentinitetan P-uhinen abiadura 7.0 eta 7.4 km/s eta dentsitateak 2.9 eta 3.1
gr/cm3bitartekoak dira. Detachment- edo S-azaleran zehar somatutako bapateko P-
uhinen abiadura-aldaketak azaltzen du azalera honen isladapen indartsua (8.11
Ird.).
8.5.- LURRAZAL KONTINENTAL ETA OZEANIKOAREN ARTEKO TRANTSIZIOAREN EZAUGARRI
GEOFISIKOAK
Lurrazal kontinental eta ozeanikoaren arteko trantsizio progresiboa ertz
egonkorretan baino ez da ematen. Honetarako lurrazal kontinentalak
estentsioaren eraginpean argalketa progresiboa jasaten du. Era berean,
argalketa-eremuan bezain besteko subsidentziarik ez da beste inon gertatzen.
Ezaugarri nagusitzat subsidentzia duen lurrazal kontinentaleko eremu argaldua,
hirugarren motako lurrazala edo bitarteko lurrazala bezela izendatu da.
Bitarteko lurrazalaren zabalera oso aldakorra izan daiteke. Adibidez, Galizako
ertz egonkorrean 20 km-ko zabalera baino ez du eta aldiz, hegoalderago,
Lisboaren parean, 100 km-koa da. Ondoren hirugarren motako lurrazalaean edo
bitarteko lurrazalean burututako ikerketa geofisikoen emaitzak aurkeztuko dira.
8.5.1.- Anomalia magnetikoak
Galizako mendebaldean burututako zehar-ebakian (8.10 Ird.) anplitude handiko
anomalia linearrak peridotiten azaleramenduetatik mendebaldera agertzen dira,
hau da, ozeanoaren hondoan basaltoak aurkitzen direnean. Aldiz, peridotiten
azaleramenduek eta peridotitetatik kontinente alderantz neurtutako datuek
anomalia puntualak edo anplitude ahulekoak baino ez dituzte erakusten. Beraz,
anomalia magnetiko nabarmenak basaltoetan baino ez dira sortzen, lurrazal
ozeaniko arruntean.
Sarritan ertz egonkorretan zehar burututako zehar-ebaki magnetikoetan lurrazal
kontinental eta ozeanikoaren artean ezaugarri magnetiko bereziak dituen eremua
bereiztu da, "lasaitasun magnetikoaren eremua" hain zuzen ere. Bertan, lurrazal
ozeaniko arruntaren anomaliak baino anomalia txikiagoak neurtzen dira, baina ez
dira lurrazal kontinentalean neurtzen direnak ere. Kasu gehienetan eremua
sedimentuz estalita dagoenez ezin da anomali berezien arrazoia zehaztu. Ideia
ugari plazaratu dira "lasaitasun magnetikoaren eremua" azaltzeko asmotan: eremu
berezi hau Ekuadorearen inguruan baino ez dela sortzen, ozeanoen zabalkuntza
oso motela denean sortzen dela soilik, lurrazal ozeanikoaren metamorfismoaren
ondorioa dela, edota Lurreko eremu magnetikoaren alderanzketak ematen direnean
sortutako basaltoetan baino ez dela eratzen. Denborarekin ideia hauek guztiak
baliogabetu izan dira eta aldiz, Galizan egindako ikerketen arabera,
"lasaitasun magnetikoaren eremua" hirugarren motako lurrazalarekin harremanetan
dagoenaren ideia indartu.
8.5.2.- Anomalia grabimetrikoak
Iberiar penintsulako mendebaldean lurrazal kontinental eta ozeanikoaren artean
ez da inolako anomalia grabimetriko nabarmenik behatzen. Erliebe nabarmenagoko
elikatu gabeko beste zenbait ertz egonkorretan aldiz, kontinenteko ezpondaren
inguruan tokian tokiko anomalia grabimetrikoak definitu izan dira.
Ertz elikatuetan aldiz, anomalia grabimetrikoak nabarmenki anplifikatuta daude
(8.12 Ird.). Kasu arruntenetan ozeanoa eratu ahala ertzaren litosfera loditu
egiten da eta gero eta hauskorragoa bihurtzen da. Gainean pilatutako
sedimentuen zamak ertzaren flexura dakar, hau da, zamaren azpiko litosfera
hondoratu egiten da baina oreka isostatikoa mantentzearren zamaren inguruan
litosfera konkortu egiten da (8.12 Ird.). Beraz, sedimentuak pilatzen direneko
tokian masa soberakina dago (anomalia grabimetriko positiboa) eta zamaren
inguruan masa eskasia (anomalia grabimetriko negatiboa). Anomaliak zama
sedimentariotik ozeanorantz dira batez ere nabarmenak, eta oso ondo definitu
ahal izan dira Estatu Batuetako ertz Atlantiarrean (8.12 Ird.).
8.5.3.- Bero-fluxua
Beste zenbait baldintzen artean, Lurraren azalean neurtzen den bero-fluxua
litosferako lodieraren (hau da, adina) eta lurrazaleko izaeraren (kontinentala
edo ozeanikoa) menpe dago. Bero-fluxuaren zati bat astenosferatik igorritako
beroari dagokio, baina beste zati bat elementu erradiaktiboek askatutako beroak
eragiten du. Lurrazal kontinentaleko elementu erradioaktiboen proportzioa
lurrazal ozeanikoan baino askoz ere handiagoa denez, baldintza arruntetan
lurrazal kontinentaleko bero-fluxua lurrazal ozeanikoarena baino handiagoa izan
ohi da. Litosferaren adina ezagutuz (kasu honetan ertz egonkorrarena) teorikoki
sustratu ozeanikoan eta kontinentalean neurtutako bero-fluxuak ezberdin
zitezkeen, era honetan lurrazal ozeaniko eta kontinentalaren arteko muga
identifikatuz. Baina teorikoki erraza dirudiena praktikan jartzeak arazoak
sortzen ditu, gaineko pilaketa sedimentarioak isolatzaile termiko gisa jokatzen
duelako eta goi-lurrazaleko egitura tektonikoek, failetan ematen den fluidoen
zirkulazioaren bidez, bero-garraioa kanalizatzen dutelako.
8.5.4.- Behe-lurrazaleko abiadura sismikoak
Mota guztietako ertz egonkorretan neurtu dira behe-lurrazaleko abiadura
sismikoak. Ertzaren eta eremu ozeanikoaren arteko trantsizioan behe-lurrazaleko
abiadura sismikoak sarritan maila estruktural honetan neurtutako azkarrenak
dira, 7.2 eta 7.4 km/s bitartekoak (8.13 Ird.). Abiadura hauek gertuago daude
lurrazal ozeanikoaren 3. geruzak dituenetik behe-lurrazal kontinental arruntean
neurtzen direnetik baino (6.5-7 km/s). Datu hauek erabiliz, betidanik proposatu
izan da riftaren estreinako prozesu magmatikoetan sortutako gabroak mehetutako
lurrazal kontinentalaren azpian pilatuta daudela. Ondorioz, ertz egonkorretan
lurrazal kontinental eta ozeanikoaren arteko muga riftarekin batera sortutako
gabroekin osatuko litzateke, lateralki behe-lurrazal ozeaniko arruntaren
gabroetara igarotzen direlarik.
Baina Galizaren ertz egonkorrean bildutako datuen arabera beste hipotesi bat
ere plazara daiteke. Baliteke behe-lurrazala (hitzaren esanahi sismikoa
erabiliz), zenbait kasutan behintzat, peridotita serpentinizatuen bitartez
eratuta egotea, arroka hauek gabroen abiadura sismiko bera dutelako. Gauza bera
proposatu da Groenlandiaren hego-mendebaldeko ertz egonkorrerako (8.14 Ird.).
Hala ere, hipotesiak ez dira bateraezinak ertz egonkorretan gabroak eta
serpentinitak sarritan elkarren ondoan agertzen direlako. Material hauen arteko
proportzio erlatiboak riftaren azpiko mantuko peridotiten fusio partzialaren
portzentaiaren arabera alda daitezke. Zenbat eta fusio partziala handiagoa izan
gabro kopurua handiagoa izango da.
8.6.- NON KOKATU ERTZ EGONKORRETAKO KONTINENTE ETA OZEANOEN ARTEKO MUGA?
Litosfera osoa kontutan hartuz, riftarekin batera sortutako eta egun ertz
egonkorretan agertzen diren peridotita serpentinizatuak eta gabroak
kontinentearen barne kokatu beharko lirateke. Ondorioz, benetako lurrazal
ozeaniko (gandorrean sortutakoa) eta benetako lurrazal kontinentalaren arteko
muga, bitarteko lurrazalean (hirugarren motako lurrazala) kokatuko litzateke.
Bi eremuen arteko muga gehiago zehaztuarren, eremu ozeanikoa kontinentearen
apurketaren ostean plaken dibergentziak eratutako lurraldea bezala defini
daiteke. Era honetan, kontinenteen azpiko mantuan jatorria duten eta ertz
egonkorretan aurkitzen diren peridotita serpentinizatuak ozeanoaren barne koka
daitezke. Definizio hau erabiliz, kontinente eta ozeanoen arteko mugak ez du
zalantzarik sortzen: goi-lurrazal kontinentala eta riftaren bukaeran
azaleratutako peridotita serpentinizatuak edo gabroak banatzen dituen ukipen
tektonikoa (detachmentaren azalera) izango litzateke. Beraz, lurrazal
kontinental eta ozeanikoaren arteko muga egitura tektoniko nagusi bat da,
litosfera estentsioaren eraginpean dagoen bitartean aktiboa dena eta ondoren
pasiboa. Beraz, lurrazal kontinental eta ozeanikoaren arteko muga zenbait
kilometrotako zabalera izan dezakeen bitarteko lurrazala edo zenbait metrotako
deformazio-eremua sortzen duen egitura tektonikoa (detachment) izan daiteke.
Bata edo bestea aukeratzen dira erabili beharreko eskalaren arabera.
8.7.- ERTZ EGONKORRETAKO SUBSIDENTZIA
Lurreko subsidentzia handieneko inguruneak ertz egonkorrak dira. Bertan,
subsidentziak litosferaren hondoratze progresiboa eragiten du, munduko arro
sedimentario handienak garatuz. Subsidentzia, litosferaren dentsitatea
handitzen delako edo berorren gain zama astuna kokatzen delako, litosferak
emandako erantzun isostatiko lokal edo erregionalaren ondorioa da.
Dentsitatearen handitzea. Ertz egonkorretan aldi berean gertatzen dira
litosferaren dentsitatea handitzen duten zenbait prozesu:
    * Lurrazal kontinentalaren argalketa. Lurrazal kontinentala arina da (d =
      2.8 g/cm3) mantu litosferikoaz (d = 3.3 g/cm3) konparatuz gero. Beraz,
      lurrazala mehetzen bada litosferaren lodiera berdin mantentzen den
      bitartean, litosferaren bataz besteko dentsitatea handitu egiten da.
      Prozesu honek azaltzen du rift-haranetako subsidentzia. Lurrazalaren
      argalketa tektonikoak eragindako subsidentziarihasierako subsidentzia(edo
      riftarekin batera emandako subsidentzia) deritzo.
    * Litosferaren hozketa. Kasu honetan inguruko baldintza termikoen aldaketa
      da subsidentziaren eragilea. Rifting prozesuan zehar litosfera argaltzen
      denez, litosfera eta astenosferaren arteko muga azaletik gertu aurkitzen
      da (6.7 Ird.). Honek lurraldeko gradiente geotermikoa normala baino
      handiagoa izatea dakar (8.15 Ird.). Ozeanoko zabalkuntzak aurrera eginez
      gero, rifteko bi alpeak bero-iturritik urruntzean, oreka termikoa
      berreskuratzeko joera izango dute; apurka apurka hoztuko dira eta
      litosferak bere lodiera berreskuratuko du. Litosferak gutxi gora behera
      70 Mu behar ditu bere lodiera eta baldintza termiko arruntak
      berreskuratzeko. Beraz, tarte honetan ertz egonkorra hoztu egiten da,
      dentsitatea irabazi eta riftaren ostean gertatzen densubsidentzia
      termikoaeragiten du.
    * Metamorfismoa. Rift garaian tenperatura eta fluidoen zirkulazioa
      handitzearen eta subsidentziaren eraginez materialek jasandako
      hondorapenaren eraginez, lurrazalak (zokaloak zein estalki
      sedimentarioak) metamorfismoa jasaten du. Metamorfismoak arroken
      dentsitatea handitzen duenez subsidentzian eragina izango du. Baina,
      prozesu honen eragina oso motela da, kasu gehienetan zokaloa rifta hasi
      aurretik metamorfizatuta zegoelako jada.
    * Magmatismoa. Mantuko fusio partzialak bertako peridotiten dentsitatea
      handiagoa izatea eta lurrazalaren azpian kokatutako magmen eraginez
      lurrazala loditzea dakar. Baina, prozesu magmatiko hauek guztiak
      litosferan bertan ematen direnez ez dirudi litosferaren bataz besteko
      dentsitatearen gain eragin nabarmenik izango dutenik.
Gainzamak sortutako subsidentzia tektonikoa. Ertz egonkorretako subsidentzia
areagotu egiten da urez edota sedimentuz estali ahala. Kasu honetan
subsidentzia lurraldeko oreka isostatikoa bilatzeko gertatzen da ere, baina ez
litosferaren barneko prozesuen bitartez (dentsitearen aldaketa) baizik eta
litosferatik at gertatutako material-pilaketari esker.
Sarritan subsidentziari buruz hitz egitean,Lurraren gaineko subsidentzia
tektonikoaetauraren azpiko subsidentzia tektonikoabereizten dira. Hurrenez
hurren, Lurraren azalean urik ez sedimenturik egon ezean gertatuko litzatekena,
eta uraren azpitik sedimentu-pilaketarik egongo ez balitz eta ozeanoen hondoa
laua izango balitz gertatuko litzatekena dira.
Rifteko ertzen altzamendua.Rifting prozesuan riftaren hormak mugimendu
gorakorra dute eta erdiko harana aldiz, subsidentzia indartsuaren eraginpean
dago. Zein da bata bestearen alboan dauden bi eremu hauen aurkako jokabidearen
arrazoia? Bi dira proposatzen diren hipotesiak.
    * Hipotesi termikoa (8.16 Ird.). Litosfera eta astenosferaren arteko muga
      (1.300°C-ko isograda) azaletik gertu dago rifteko ardatzaren azpitik, edo
      beste era batera esatearren, rifteko ardatzaren azpitik litosfera
      argalduta dago. Beraz, lurraldeko tenperatura handitzean arroken
      dentsitatea murriztu egingo da eta oreka isostatikoa mantentzearren
      lurraldeak gorakada bat jasan beharko luke. Baina erdiko haranean,
      altzamendua baino askoz ere eraginkorragoa da lurrazalaren argalketa
      tektonikoak eragiten duen hondorapena (hasierako subsidentzia bi
      baldintza hauen ondorioa da). Riftaren hormetan aldiz, failek sortutako
      hondorapenik ez dagoenez tenperaturaren igoerak sortutako gorakada
      gordetzen da.
    * Hipotesi mekanikoa (8.17 Ird.). Lurrazalaren argalketa tektonikoak
      eragindako desoreka isostatikoa konpentsatzeko Mohoak eta mantu
      litosferikoak gorakada bat jasaten dute. Gorakadaren ondorioz lurrazala
      konkortu eta riftaren hormak altzatu egiten dira, riftaren eremu
      garaienak izaten direlarik. Kasu honetan, konkordura lurrazalaren
      estentsioaren ondorioa da eta ez honen sortzailea. Prozesua arrunta da
      rift pasiboetan, rift aktiboetan aldiz, astenosferaren mugimendu
      gorakorrak sortutako konkordura egitura tektonikoen aurrekoa da.
Hipotesiak ez dira zertan bateraezinak izan behar, segurazko deskribatutako
prozesuak elkar lanean arituko direlako.
Riftaren ostean ertz egonkor edo arro sedimentarioen ertzak hondorapena jasaten
dute. Riftaren osteko subsidentzia termikoa gertatu bitartean, aurretik
altzatutako eta higatutako rift zaharraren hormak hondoratu egiten dira erdiko
haranarekin batera. Rift osoaren hondorapenak litosferak apurka apurka bere
lodiera eta dentsitate arrunta berreskuratu artean iraungo du. Rifta aktiboa
izan denean erdiko harana baino bete ez duen arro sedimentarioa zabaldu egiten
da, aurretik higatu diren riftaren hormak ere estaliz (8.18 Ird.). Subsidentzia
termiko honi, arroan pilatutako sedimentuek eragindako gainzama gehitu behar
zaio. Litosferaren zurruntasuna eta elastizitatea dela medio, litosferaren
hondorapena sedimentuen gainzama dagoen tokitik at ere hedatzen da eta, aldiz,
litosferak altzamendua jasaten du hondorapenaren inguruan (8.18B Ird.).
Sedimentazioa aktiboa izanik, hau da, gainzama progresibiki handitzen bada,
erliebeak berez mugituko dira oreka isostatikoaren bila. Ertz egonkorretan
prozesu bera ikus daiteke, sarritan kostaldetik gertu eta berau jarraituz
erliebe positibo jarraitua definitzen delarik (8.19 Ird.).
Laburbilduz, subsidentzia ertz egonkorretan eta arro sedimentarioetan
sedimentazioari atea irekitzen dion prozesu geodinamikoa dela esan daiteke.
Subsidentzia litosferaren dentsitatea handitzean edota azalean gainzama bat
pilatzean gertatutako erreakzio isostatikoaren ondorioa da. Rifting garaian
sortutako estentsio egiturak, sarritan subsidentziaren eraginez metatutako
estalki sedimentario lodien bitartez tapatuta daude. Ertz egonkorretako
morfologiak subsidentziarekin lotutako ezaugarri estruktural eta sedimentarioen
eragina jasaten du eta ertzaren garapen osoan izango da nabarmena.
8.8.- ERTZ EGONKOR BOLKANIKOAK
8.8.1.- Ertz egonkor bolkaniko eta ez-bolkanikoak
Kontinentetako ertz egonkorrak rifting prozesuarekin hasi eta ozeano handien
bilakaera guztian zehar garatzen dira. Ertz hauek, bolkaniko edo ez-
bolkanikotzat har daitezke, jatorrian jasandako prosezu magmatiko (batez ere
basaltikoak) kopuruaren arabera. Zergaitik ezberdintasun hau? Badirudi ertzaren
izaera baldintza dezaketen parametroak bi direla: kontinentearen apurketa
gertatuko den eremuaren azpitik astenosferak duen egoera termikoa eta
astenosferaren goratze-abiadura.
Ertz egonkor bolkanikoak, gehienetan astenosferako anomalia termiko bati lotuta
daude. Fusio partzialaren bitartez basalto kopuru izugarriak sortzeko nahikoa
da 50° eta 100°C bitarteko anomalia astenosferaren tenperatura arruntarekiko.
Astenosferaren tenperatura-igoera hauek, eta handiagoak ere, luma gorakorren
eraginez sortzen dira. Beste alde batetik, riftaren zabalkuntz-abiadurak ere
zeresan garrantzitsua izan dezake, sarritan ertz bolkanikoak rift azkarren
(zenbait Mu-ko iraupena) ondorio zuzena direla onartzen delarik. Zabalkuntz-
abiadura handia denean, astenosferaren igoera azkarrak deskonpresio isotermikoa
sortarazten du kondukzio termikoaren eraginez jasandako hozketa txikia delako,
eta ondorioz magmen sorrera areagotu egiten da. Horrela izanik, ertz egonkor
bolkaniko gehienak eremu ozeanikoen inguruan kokatutako basalto-plataformei
lotuta daude (adibidez Deccan eta Parana). 8.20 irudian ertz egonkor
bolkanikoen sorrera azaltzen duen eredu sinplifikatua ikus daiteke. Egun, ezin
daiteke esan ertz egonkor bolkaniko eta ez-bolkanikoei dagokien portzentai
zehatza, baina ertz egonkorretako geologia aztertzeko zenbat eta zundaketa-
kanpaina gehiago egin, gero eta ertz egonkor bolkaniko gehiago definitzen ari
dira.
Ertz egonkor ez-bolkanikoak tenperatura normala (1.300°C) duen astenosferaren
gainetik garatzen dira eta rift moteletako (hamarnaka Mu) garapenaren ondorio
dira. Baldintza hauetan astenosferak deskonpresio motela jasaten du eta hozteko
denbora gehiago duenez, sor daiteken magma kopurua aurreko kasuan baino askoz
txikiagoa da. Iberiaren mendebaldeko ertza honen adibide egokia da, lurralde
honetako rifting prozesuak 25 Mu inguru iraun zuelako eta epe horretan
sortutako arroka bolkaniko bakarrak lurrazal kontinentalaren azpitik
definitutako gabroak dira. Aldiz, Ipar-Atlantiarreko ertzak bolkanikoak dira,
egun Islandiaren azpitik kokatutako luma gorakorraren eraginpean sortu
zirelako.
8.8.2.- Ertz egonkor bolkanikoen ezaugarri nagusiak
Ertz egonkor bolkanikoen ezaugarriak Ipar-Atlantiarrean burututako ikerketa
geofisikoei esker ezagutzen dira batez ere. Bertan, kontinente eta ozeanoaren
arteko trantsizioa lurrazaleko izaeraren albo-aldaketa batek adierazten du
(8.20 Ird.). Aldaketa progresiboa da, lurrazal kontinental eta ozeanikoaren
artean erlatiboki lodia den (20-25 km) izera bereziko bitarteko lurrazala
definitzen delarik. Izatez, lurrazal kontinental argalduak eta honen azpitik
pilatutako basaltoek gehi sill, filoi edo intrusioetan barneratutako gabro
kopuru garrantzitsuek osatzen dute bitarteko lurrazala. Plakaren azpian
pilatzen dira lurrazal kontinental eta magma basaltikoen arteko dentsitate-
kontrastea gero eta txikiagoa delako, mugimendu gorakorra geldiaraziz.
Islandiaren hegoaldean kokatutako Rockall plataforman adibidez, plakaren
azpitik pilatutako material bolkanikoak 15 km-ko lodiera du (8.21 Ird.). Datu
honek, argi erakusten du era honetan pilatutako materialen garrantzia. Baina
era berean, azalean ere lurrazala loditu egiten da, itsasorantz okertzen diren
basalto-koladak bata bestearen gainean pilatzen direlako. Basalto-koladak
uraren gaineko basalto-plataformen urazpiko jarraipena dira. Pilaketa hauek
itsasorantz okertzen diren azalera-sismikoei esker definitu dira eta «SDRS»
(seaward dipping reflector sequence) deritze. «SDRS» sekuentziak ertz egonkor
bolkanikoen ezaugarri adierazgarriak dira.
8.21 irudian datu sismikoen interpretazioan oinarritutako Ipar-Atlantiarreko
eremu baten zehar-ebaki geologikoa erakusten da. Bertan, lurrazal kontinental
eta ozeanikoaren arteko trantsizioa definitzen da. Sakonerarekin bitarteko
lurrazalak erakusten dituen abiadura sismikoen aldaketak ere irudikatu dira.
Abiadura sismikoetan oinarrituz hiru unitate bereiz daitezke goitik behera.
Goiko unitateak 6 km inguruko lodiera du eta sedimentuak tartekatzen dituzten
basalto-kolada ezberdinez osatuta dago, hain zuzen ere «SDRS» sekuentzia da.
Tarte honetan abiadura sismikoak azkar handitzen dira, lehendabiziko
kilometroetan 3.7 km/sg-tik 5 km/sg-ra, eta eremu sakonenetan 6 eta 6.5 km/sg-
ko abiadurak lortzen dira. Bigarren unitatearen goiko aldean 6.5 eta 6.7 km/sg
inguruko abiadurak neurtzen dira, eta goiko aldean basalto-filoiez eta beheko
aldean gabroz eratuta egon daiteke. Azpiko unitatean abiadura sismiko
azkarrenak neurtzen dira (7.1 eta 7.7 km/sg ertz egonkorren arabera); eta
segurazko lurrazal kontinentalaren azpian pilatutako material basaltikoaren
ondorio dira.
Ertz egonkor bolkanikoen beste ezaugarri bat rifting prozesuaren estreinako
urratsetan jasandako subsidentzi ahula da. Hasiera batean gainera, mantu
astenosferiko beroaren gorakada eta litosferaren berotzea dela eta, litosferak
lokalki altzamendua jasaten du. Beraz, rifting prozesuan zehar etorkizuneko
ertz egonkorrak itsas-mailaren gainetik aurkitzen dira. Aldiz beranduago,
lurrazal ozeanikoa eratu ostean, subsidentzi termiko indartsua gertatzen da,
hozketaren zein litosferako loditzearen eraginez. Ertz egonkor ez-bolkanikoetan
aurkakoa gertatzen da, lurrazalaren argalketarekin erlazionatutako hasierako
subsidentzia riftaren erdiko haranean delako nabarmena batez ere.
Laburbilduz, ertz bolkanikoak luma gorakorren eta kontinentetako apurketaren
arteko lotura zuzenaren lekuko direla esan daiteke. Ertz hauetan neurtutako
arroka magmatikoen bolumen izugarriak (basalto-plataformak, itsas-azpiko serie
bolkanikoak, lurrazal kontinentalaren azpiko material bolkanikoa) astenosferako
anomalia termiko baten bitartez baino ezin dira azaldu. Beraz, kontinenten
apurketa luma gorakorren jarduerarekin egon behar da lotuta beti? Argi dago
erantzuna ezezkoa dela. Ertz egonkor ez-bolkanikoek erakusten dute, luma
gorakorrak ez direla ez beharrezkoak ez nahikoak kontinenten apurketa
sorrarazteko.
8.8.3.- Ertz egonkor bolkanikoa: Groenlandiaren hego-ekialdeko ertza
Groenlandiako ertz egonkorra Ipar-Atlantiarreko zabalkuntza eragin zuen rifting
prozesuarekin garatutako Tertziariko lurralde bolkanikoari dagokio.
Kontinentearen zatiketa zein erlazionatutako bolkanismoa, egun Islandiaren
azpian kokatutako luma gorakorrarekin daude lotuta. Tertziarioko lurralde
bolkaniko honetan Groenlandiaz gain, Eskozia, Irlandako iparraldea, Rockalleko
itsas-azpiko plataforma, Feroe uharteak, Noruegako ertza (Voring plataforma)
eta Islandia daude barneratuta. Bi urrats bolkaniko nagusi bereizten dira.
Lehenengoa orain dela 62 Mu gertatu zen eta hasiera batean Groenlandiako
mendebaldean izan zuen eragina, ondoren ekialdean garatuz. Bolkanismoaren
migrazioa luma gorakorraren gainean kokatutako plaka kontinentalaren
mendebalderanzko mugimenduaren ondorioa da. Urrats honetako prozesu bolkanikoak
2.500 km-ko erradioa duen lurralde zabalean gertatzen dira, eta luma
gorakorraren buruak litosferaren azpian eragin zuen anomalia termikoarekin
lotzen dira. Bigarren urratsa lurrazal ozeanikoaren sorrerarekin hasi eta egun
Islandian gertatzen diren prozesu bolkanikoekin bukatuko litzateke.
Ozeanoa zabaldu aurreko bolkanismoa, basalto plataformak eta «SDRS» sekuentziak
eratu dituena, segurazko 3-4 Mu-tan baino ez zen aktibo izango, arroka
bolkaniko gehienak milioi urte bakarrean eratuko zirelarik. Urrats honetan
sortutako arroka bolkanikoen bolumenak izugarriak dira (6.6x10
6km3). Groenlandiaren ekialdeko basalto-plataformen bataz besteko lodiera 1.5
eta 2 km artean dago, tokian toki 7 km ere neurtu direlarik.
«SDRS» sekuentziak 6-8 km bitarteko lodiera dute eta Groenlandiako ertzan
Noruegakoan baino garapen handiagoa erakusten dute. Itsaso Gorrian ere definitu
den asimetria magmatiko hau, lurrazal kontinentalaren apurketa zizaila-
sinplearen bitartez azaltzen duen eredua (6.12 Ird.) indartzeko erabili izan
da.
Lurralde honetan zenbait zundaketa-kanpaina burutu dira, eta beraietatik
lortutako emaitz nagusiak ondoren laburbildutakoak dira:
    * Pilaketa bolkanikoak batez ere uraren gainetik gertatu ziren eta
      ondorengo subsidentziaren eraginez lortu dute gaur egun uraren azpitik
      duten kokapena.
    * Noruegako ertzan, goiko unitateko basaltoak lurrazal kontinental argaldua
      zein eratu berria zen lurrazal ozeanikoa estaltzen dute (8.2 Ird.).
      Aldiz, Groenlandiako ertzan goiko unitateko basaltoak eta kontinentearen
      apurketa simultaneoak dira, baina basalto hauek lurrazal ozeanikoa
      osatzen dutenak baino zaharragoak dira. Beraz, batean zein bestean
      lurrazal kontinental eta ozeanikoaren arteko mugan kokatuta daude.
    * Groenlandiako ertzan definitutako bigarren eta hirugarren unitateko labak
      62-60 Mu-ko adina dute. Beraz, basalto-plataformetako basaltoen eta
      kontinenteko apurketaren aurrekoak dira.
    * Arroka bolkanikoen ezaugarri geokimikoak aztertuz nabarmena da Islandiako
      luma gorakorretik zenbat eta gertuago egon honek magmen sorreran duen
      eragina handiagoa dela.
8.9.- ERTZ EGONKOR TRANSFORMAKORRAK
Bi plaka litosferikoen arteko banaketa progresiboaren ondorioz sortutako ertz
egonkor arruntenak orain arte deskribatutakoak dira, zabalkuntzaren
norabidearekiko angelu handia eratzen dutenak. Hala ere, askoz hedapen
urriagoko ertz egonkorren bigarren mota bat ere badago, faila transformakorren
eraginez sortzen diren ertz egonkor transformakorrak (8.22 Ird.). Mota honetako
ertzen proportzioa txikia bada ere nahiko ugariak dira (8.1 Ird.). Agian,
guztien artean ezagunenak eta ikertuenak Guineako golkoan kokatutako, Côte
de'Ivoire eta Ghanako ertzak dira (8.23 Ird.).
Hasiera batean, faila transformakorren mugimendu horizontala bi eremu
kontinentalen artean gertatzen da, mugimenduarekiko gutxi gora paraleloak diren
norabide-faila ugari sortuz. Mugimendu horizontalak aurrera joz gero faila
transformakorraren zati bat lurrazal kontinental eta sortu berria den lurrazal
ozeanikoaren artean kokatutako da, ozeano-gandorrarekiko perpendikularki edo
angelu handia eratuz (8.24 Ird.). Gandorra kontinenteetatik urruntzean,
failaren zati bat plakaren barne kokatuko da ertz egonkor edo ertz pasibo gisa.
Garai honetan subsidentzia termikoaren eraginpean arituko da.
8.9.1.- Ertz transformakorren garapen-eredua
Ertz transformakorretan bereiz daitezkeen garapen-urrats ezberdinak 8.24
irudian islatu dira.
a.- Bi plaken arteko banaketaren hasieran faila transformakorrak lurrazal
kontinentalezko bi eremu banatzen ditu (8.24A, B Irdk.). Egia esan, bi eremu
hauen arteko muga, oraindino faila transformakorraren mailarik ez duen, zenbait
km-ko luzera duten norabide-failen pilaketa da. Baldintza hauetan arrunta da
transtentsio eta transpresio eremuetan sortzen diren egituren agerpena. Beraz,
ertz transformakorretako lehendabiziko garapen-urratsak kontinenten barne
gertatzen dira oso osorik.
b.- Bigarren urrats batean, ozeanoko zabalkuntza hastean, etorkizunean ertz
transformakorrak izango diren faila transformakorraren eremuak lurrazal
ozeaniko sortu berriaren alboan aurkitzen dira (8.24C Ird.). Kasu honetan,
gandorra gutxi gora behera perpendikularra da ertzarekiko, eta ez paraleloa
ertz egonkor dibergentetan bezala. Ingurune honetan, bero-iturri gisa jokatzen
duen gandorraren hurbiltze, igarotze eta urruntzeak gidatutako ertzeko
bilakaera termiko konplexua iradoki daiteke. Era berean, bilakaera estrukturala
ere konplexua izango da, tokia eta unearen arabera mugimendu tektonikoak
lodiera arrunteko bi litosfera kontinentalen artean, lodiera arrunteko eta
argaldutako bi litosfera kontinentalen artean edo litosfera kontinental eta
ozeanikoaren artean gertatzen baitira (8.24D Ird.).
c.- Gandorra ertz transformakorretatik urruntzean, plaken barne kokatuta
gelditzen dira, subsidentzia termikoaren eraginpean (tektonikaren osteko
subsidentzia). Orain dibergentziazko ertz egonkorren antza du baina
ezberdintasun nagusi batekin: faila transformakor fosilak lurrazal kontinental
eta ozeanikoaren arteko oso muga estua adierazten du.
Dibergentziazko ertz egonkorretako garapen-urratsak bereizteko erabili diren
rift-aurreko, rift-garaiko eta rift-osteko multzoak ez dira oso egokiak ertz
transformakorretarako. Kasu honetan egokiagoa dirudi ondorengo urratsak
bereiztea:
- kontinente-kontinente urrats sin-tektonikoa
- kontinente-ozeano urrats sin-tektonikoa
- Tektonikaren osteko urratsa, plaken arteko muga izatetik aldentzen denean eta
benetako ertz egonkor gisa onar daitekenean.
8.9.2.- Ertz transformakorretako ezaugarriak
Ertz transformakorren arteko ezberdintasunak ugari badira ere, amankomuneko
zenbait ezaugarri ere badituzte, eta hauek dibergentziazko ertz egonkorretatik
erraz bereizteko erabil daitezke (8.25 Ird.).
a.- Lurrazal kontinentalaren argalketa oso distantzia laburrean ematen da.
Kontinente-plataformaren azpitik ertz transformakorretako lurrazala gehienetan
lodia da (20-30 km), baina ezpondaren azpitik azkar argaltzen da alboko
lurrazal ozeanikoaren lodiera lortu arte (5-7 km). Moho etenguneak ere
distantzia berdinean 10-15 km-ko desnibela erakusten du. Honek ertz
transformakorretako morfologian eragina du, kontinente-ezpondaren malda
argalketa progresiboagoa erakusten duten dibergentziazko ertz egonkorretakoa
baino askoz ere handiagoa delako.
b.- Ertz transformakorraren eremu kontinentalean, alde batetik ezpondaraino
lurrazal erlatiboki lodia duen ertz zatia, eta bestetik estentsio tektonikoak
mehetu duen lurrazal kontinentalez eratuta dagoen zatia bereizi behar dira,
ezaugarri arras ezberdinak dituztelako. 8.24 irudian islatzen den legez
litosfera ozeanikoa aipatutako lurrazal kontinental mota bien alboan ager
daiteke: bai argalketarik jasan ez duen zatiaren alboan eta bai rifting
prozesuan zehar argaldu den litosfera zatiaren ondoan. Adibidez, Ghanako ertza
lurrazal kontinental lodia eta lurrazal ozeanikoaren arteko ertz transformakor
tipikoa da, aldiz Côte d'Ivoireko ertz transformakorra lurrazal kontinental
argalduaren eta lurrazal ozeanikoaren arteko muga da (8.23 Ird.).
c.- Erz transformakorrek geometria zuzena dute eta arrazoia estreinako garapen-
urratsetan sortutako faila transformakor zuzen edo motelki arkeatuan bilatu
beharra dago. Gehienetan, ertz transformakorrek lurrazal ozeanikoan zehar dute
jarraipena, oso nabarmenak diren faila transformakorretan zehar. Ghana eta Côte
d'Ivoireko ertz transformakorra adibidez, Ozeano Atlantiarreko gandorra
zeharkatzen duen Romanche faila transformakorrean du jarraipena (8.23 Ird.).
d.- Litosfera ozeaniko eta kontinentalaren arteko muga ia bertikala da. Ertz
egonkor arruntetan litosfera kontinental eta ozeanikoaren arteko muga malda
txikiko zizaila-eremu litosferiko batean kokatzen den bezala, ertz
transformakorretan muga jatorrizko faila transformakorrari dagokio eta
bertikaletik gertu dagoen ezalera bakarra da.
e.- Lurrazal kontinentalaren alboan dagoen lurrazal ozeanikoa atipikoa da,
batez ere ertza jarraituz luzatzen den xingola estu batean zehar. Baina xingola
estua zeharkatzean uhin sismikoen abiadurak lurrazal ozeaniko arruntarenak
dira.
8.9.3.- Kontinente eta ozeanoaren arteko muga
Ertz egonkor transformakorren artean segurazko detaile handienarekin ikertuta
dagoena Guineako Golkoan aurkitzen da, Ghanako kostaldean zehar. Lurralde
honetan, 20 km inguruko lodiera duen lurrazal kontinentalaren eta normala baino
argalagoa (4-5 km) den lurrazal ozeanikoaren arteko trantsizioa berehala ematen
da, 3 eta 15 km-ko tartean (8.26, 8.27 Irdk.). Badirudi trantsizio azkar hau
ertz egonkor transformakor guztiei atxikitako berezitasuna dela. Trantsizio-
eremuan, Moho etengunearen malda nabarmena da, %40-50 ingurukoa.
Ghanako ertzaren kasuan, mugatik ozeanorantz lurrazal ozeanikoaren lodiera
erdira murriztuta dago (4 km inguru), 20 km-ko xingola batean. Badirudi
lurrazal ozeaniko argal honen arrazoia, litosfera kontinentalak inguruko mantu
beroan sortutako hozketan bilatu behar dela. Hozketaren eraginez mantuko
peridotiten fusio partziala murriztu egiten da, lodiera normaleko lurrazal
ozeanikoa sortzea eragotziz.
Ghanako kostaldean lurrazal kontinentalaren eta ozeanikoaren artean abiadura-
sismiko handiak dituen xingola estu bat definitu ahal izan da (7.3 km/s; 8.26
Ird.). Abiadura hauek garbi erakusten dute eremu hau ezin dela lurrazal
kontinental sakoneko arrokez eratuta egon, beraien abiadura-sismikoak
motelagoak direlako. Beraz, bertako arrokek jatorri ozeanikoa izan behar dute.
Bi aukera proposatu izan dira abiadura hauek azaltzeko. Alde batetik, haustura-
eremuetan barneratutako gorputz magmatiko astunak izan daitezkela iradoki izan
da. Baina litekeena da, arroka hauek ozeanoetako hidrotermalismoaren eraginez
sortutako peridotita serpentinizatuak izatea.
Beraz, Guineako Golkoan lurrazal ozeaniko eta kontinentalaren arteko muga,
beste ertz transformakorretan bezala, bertikaletik hurbil dagoen eta oso estua
den muga tektonikotzat har daiteke. Gaur eguneko muga tektonikoa kontinentearen
apurketarekin batera garatutako faila transformakorraren ondorengo zuzena da.
8.9.4.- Ertz egonkorren segmentazioa
Orain arte ertz egonkor dibergenteak zein transformakorrak deskribatu dira eta
nahiz eta proportzionalki lehenengoak askoz ere ugariagoak izan, bigarreneak
ere arruntak dira. Beraz, ertz egonkorretan estentsioaren eraginpean dauden
lurraldeak norabide-mugimenduen menpe daudenekin txandakatzen dira. Bien arteko
trantsizio-eremuetan ertz egonkorretan deskribatzen diren egitura zehiar ugari
garatzen dira. Gaur eguneko ertz egonkorretako segmentazioa ulertzeko hasierako
garapen-urratsetara jo behar da, kontinentearen apurketa hasten deneko unera.
Erz egonkor dibergentetako rift garaian subsidentzi tektonikoaren gehiengoa
erdiko fosan ematen da, eta honetatik aldenduz progresiboki murriztu egiten da.
Apurketaren aurretik kontinenteak duen haustura-sareak baldintzatuko du
etorkizuneko ertz egonkorraren geometria (8.28 Ird.).
Kontinentearen jatorrizko apurketa-traza ez da zorizko fenomenoa. Kontinente
bat estentsioaren eraginpean apurtzean, rifta litosferaren ahultasun-eremuak
baliatuz garatuko da, hau da, egitura geologiko zaharrak (failak, sutura-
eremuak...) jarraituz. 8.28A irudian kontinente bat N-S eta NE-SW norabideko
faila zaharrez josita dagoela suposatu da. E-W norabideko estentsioaren
eraginpean kontinentea N-S norabideko failak jarraituz apurtuko da. Aintzinako
C-D haustura-eremua aldiz, faila transformakor gisa (FT) birraktibatuko da,
rifta bitan zatituz (R1eta R2).
R1-R2segmentuak batzen dituen lerroaren alde batera eta bestera C-D hausturak
ez du benetazko faila transformakorraren baliorik. Haustura-eremu honek
subsidentzi-kopuru ezberdina duten lurrazal kontinentaleko bi eremu baino ez
ditu bereizten. Beraz, zurgatzen duen mugimendua batez ere bertikala da.
Riftaren jarduera mantentzen den bitartean, failak altzatzen ari den A lurrazal
kontinentalezko zatia zerbait egonkorragoa den B zatitik banatuko du (8.28
Ird.). Beranduago, failak subsidentzi termiko ezberdina izango duten bi eremuen
arteko muga izango da, A blokearen hondorapena B blokearena baino azkarragoa
izango delarik.
8.9.5.- Ertz egonkor transformakorren egitura sakona
Dibergentziazko ertz egonkorren egitura sakona oso ondo ezagutzen den bitartean
ertz egonkor transformakorrena oraindik hastapenetan dago. Ertz dibergente ez-
bolkanikoen maila estruktural sakonak estentsio tektonikoak irekitako
"leihoetan" agertzen diren lurrazal kontinental sakona eta mantua aztertzen
direnetik ezagutzen dira batez ere. Aldiz, ertz transformakorretan azaleko
sedimentu eta egiturak baino ez dira zuzenean ezagutzen zundaketa eta
urpekuntzien laguntzari esker. Inguru hauetako egitura sakonari buruz hitz
egiteko datu geofisikoek eskeintzen dutena baino ezin da erabili, eta
proposatutako eredu geodinamikoak oraindino frogatu gabeko hipotesiak baino ez
dira.
Ertz transformakorretako litosfera kontinental eta sortu berria den litosfera
ozeanikoaren arteko muga plano bertikaltzat hartuz, mugaren alde batera eta
bestera dauden presio ezberdintasunak neur daitezke (8.29 Ird.). 30 km-ko
sakoneraino aurrikusi daitezkeen ezberdintasun hauek lurrazaleko fluxua eragin
beharko lukete, eremu kontinentaletik ozeanorantz. Fluxua nabarmenagoa izango
litzateke litosfera kontinentala gandor ozeaniko gaztearen parean aurkitzen
denean, hau da, zuzenean astenosferarekin kontaktuan dagoenean (C egoera, 8.24
irudian). Baldintza hauetan, 8.29 irudiko eskeman erakutsitako muga bertikala
ez da egonkorra. Alde bateko eta besteko lurralde litosferikoen egoera
termikoak arroken biskositatea murriztu eta mugikortasuna handitu egiten du.
Baldintza arruntetan, jatorrizko muga bertikala ozeanorantz zabaltzen den
sabelduran eraldatuko litzateke. Suposatuz fluxu horizontalaren anplitudea
litosfera kontinental eta ozeanikoaren arteko presio ezberdintasunak
baldintzatzen duela, sabeldura honen geometria bektoreek erakusten dutena
izango litzateke (8.29 Ird.; erkatu 8.26 irudiarekin). Eredu honek azaltzen
ditu kontinente-ezpondaren garapena eta sakoneko Moho etengunearen bapateko
gorakada, hau da, lurrazal kontinentalaren bapateko argalketa.
8.10.- ERTZ EGONKORRETAKO BEREZITASUN MORFOLOGIKOAK ETA TEKTONIKAREN OSTEKO
SEDIMENTAZIOA
Gai honen hasieran aipatu bezela ertz egonkorretako morfologia hiru lurralde
nagusitan banatuta dago: kontinente-plataforma, kontinente-ezponda eta
kontinente-glazisa. Behaketa-eskala guztietan eta hiru lurraldetan itsasoaren
azpiko erliebea bi baldintza nagusien menpe aurkitzen da:
-Tektonikak(estentsioak sortutako egiturak) ertzeko geometria eta morfologia
baldintzatzen du.
- Riftaren ostekosedimentazioak, nolabait esatearren, leundu egiten du egitura
tektonikoek inposaturiko geometria. Kontinentetako erliebearen morfologia
baldintzatzen duen higadurak, ez du garrantzi bera uraren azpitik, baina ez da
arbuiatu behar, plataforman eta ezpondan lokalki eragin nabarmena izan
dezakelako.
8.10.1.- Kontinente-plataforma
Plataformen zabalera oso aldakorra izan daiteke, txikia edo oso txikia kostalde
menditsuetan (Frantziako kostaldeko Alpetan adibidez) edo handia (ehundaka
kilometro) garaiera eskaseko kostaldetan (Argentinako ekialdea adibidez).
Plataformaren bataz besteko zabalera 70-80 km-koa da, eta denboran zehar
prozesu ezberdinen eraginpean hedatzeko joera badu ere, zenbait kasutan
murriztu egin daiteke ere.
- Kasu arruntenean plataforma eta ezpondaren arteko muga sedimentazioaren
eraginpean dago. Era honetan, plataformaren zabalera handitzen
dutenprogradazio-prismakgaratzen dira (8.30C Ird.) (8.10.1.3 atala).
- Kontinente-ezpondako higaduraren edo hondorapen grabitatorio edo
tektonikoaren ondorioz, plataformaren muga kontinente alderantz desplazatzen da
(8.30A Ird.).
- Baldintza klimatiko egokietan, plataforma eta ezpondaren artean hesi-arrezife
bat koka daiteke (egun Australiaren ekialdeko "hesi-erraldoiaren" kasua da).
Kasu honetan, uraren sakonera eskasa mantendu egiten da eraiketa koralinoari
esker. Beraz, baldintza hauetan, plataformaren zabalerak ez du aldaketarik
jasaten denboran zehar (8.30B Ird.).
8.10.1.1.- Tektonikaren osteko plataformako sedimentuak
Plataforman jatorri oso ezberdineko sedimentuak elkarren ondoan aurki daitezke.
Sedimentu biogeniko edo bioklastikoak.Kontinente-plataforma bizi-baldintza
egokiak dituen ingurunea da. Alde batetik, sakonera txikiak bizidun
klorofilikoen jarduerarako behar den beste argitasuna egotea baimentzen du eta
bestetik, beharrezko diren elikagaiak gertu dagoen kontinentetik heltzen dira.
Era berean, uraren etengabeko mugikortasunak inguruaren oxigenazio egokia
bermatzen du. Beraz, kontinente-plataforma leku ezin hobea da sedimentu
biogeniko edo bioklastikoen pilaketarako. Jatorri biologikodun sedimentazio
honetan eragin nabarmenena bizidun bentonikoena da. Algak edo algakin
sinbiosian bizi diren animaliak (arrezifetako koralak adibidez) oso ugari dira
sakonera txikiko ingurunetan (0 eta -50 edo -100 m artean uretako
gardentasunaren arabera). Beste organismo bentonikoak plataforma guztian zehar
hedatzen dira, kontinente-ezpondako goiko alderaino. Ur bero eta epeletan
jarduera biologiko honek karbonatozko sedimentuak sortzen ditu (batez ere
kareharriak), aldiz latitude handiagoko ur hotzetan kareharrien sorrera
eragotzi egiten da, sedimentazio biogenikoa silezeoa bihurtuz (diatomitak
adibidez).
Hondar-partikula sedimentarioakguztiz jatorri ezberdina dute. Itsasoaren
barneko higaduraren eraginez sortzen dira, hau da, sedimentu gazte bigunen edo
arroka kontsolidatu zaharragoen birrantolaketaz, bata zein besteak gaur egun
nagusi ez diren baldintzetan eratu zirelarik. Hondar-sedimentu tipikoenak
transgresioen hasieran sedimentu kontinentalen berrantolapenetik sortutakoak
dira. Plataformako urgaineratze garaietan metatutako alubialak, hondo-morrenak,
sedimentu peri- eta pro-glaziarak eta dunak itsasoak ingurune horiek
berreskuratzen dituenean desplazatuak, garraiatuak eta birsedimentatutak izango
dira, serie transgresiboen oinaldea eratuz.
Sedimentu detritikoakaldiz uraren gaineko higaduraren ondorio dira, garraiobide
ezberdinak erabiliz plataformaraino heldu direnak.
Metakin autigenoakaskoz eskala txikiagoan metatzen diren glaukonitak edo
ebaporitak bezalako materialak dira. Itsasoko uretan disolbatutako substantziak
erabiliz hondoan prezipitatutako sedimentu eratu berriak dira.
8.10.1.2.- Partikulen migrazioa kontinente-plataforman
Uretan, partikula sedimentarioak korronteen bidez garraiatzen dira, suspentzioz
zein trakzioz hondoaren gainetik. Plataforman eragina duten korronteak
ondorengoak dira: tirainak eta olatuek sortutakoak (20-25 m sakoneraino);
mareek eragindakoak (100 edo 150 m bitarteraino); eta lokalki, barne-uhinen
bidez sortutakoak (kontinente-ezpondatik gertu).
8.31 irudian marea-korronteen jarduera irudikatu da. Duna hidrauliko hauetan
korrontearen alde orientatutako malda txikiko alpe luzea higadura edo
garraioaren eraginpean dago, aldiz korrontearen aurka orientatutako malda
handiko alpe laburra metaketa eremutzat har daiteke. Dunaren barne-egitura
sustratuarekiko zehiarra da, geruza bakoitza malda handiko alpearekiko
paraleloa delarik. Beste eskala batean, hondartzetan mareek oso sakonera
txikietan sortutako ripple marka dezimetrikoak joera bera erakusten dute.
Oro har, energia hidrodinamikoa murriztu egiten da sakonerarekin. Partikulen
tamaina eta inguruko energiaren arabera partikulen egonkortasun mugari (L)
dagokion H sakonera bat zehaz daiteke (8.32 Ird.). H baino sakonera handiagoan
tamaina horretako partikulak ezin izango dira hondoan zehar mugitu. Aldiz, H
baino sakonera txikiagoan plataformen ertzeranzko partikulen bidaia motela
etengabea izango da. Baina H sedimentazio-tasaren eraginpean dago ere: zenbat
eta ibaiek isuritako sedimentu kopurua txikiagoa izan gero eta erreztasun
handiagoarekin bermugituak izango dira itsasoko korrontengatik. Marea
indartsuko itsasoak baztertuz, L-muga tirainak eta olatuek eragindako
korronteen jarduera maximoko sakoneran koka daiteke, hau da, hogei bat
metrotara gutxi gora behera. Olatuen "oinaldeko maila" litzateke. Hala ere,
sedimentu emaria handia eta azkarra denean H zerotik hurbil egon daiteke.
8.10.1.3.- Kontinente-plataformen progradazioa
Partikula sedimentarioak plataforman zehar desplazatu eta uraren sakonera H-ra
heltzen denean gelditu eta bertan sedimentatzen dira. Suposa dezagun H
konstante mantentzen dela, hau da, itsas-maila egonkorreko eta subsidentziarik
gabeko lurraldea dugula. Baldintza hauetan, L-ri dagokion azaleran (8.32 Ird.)
ez da partikula sedimentariorik metatzen, partikulak aurre aldeko ezponda
sedimentarioraino garraiatzen direlako, apurka apurka plataforma handituz.
Honela eratzen diraprogradazio-prismak.
Aldiz, plataforma subsidentziaren eraginpean balego edo itsasoaren maila igoko
balitz, itsas-hondoa L azaleraren azpitik aurkituko litzateke, eta
plataformaren gainean geruza horizontala metatuko litzateke. Era honetan,
plataformara heldutako sedimentuen kopuru bat geruza hau sortzeko erabiltzen da
eta prismaren aurreko aldera soberan dauden sedimentuak baino ez dira
garraiatuko. Adibide batean zein bestean prisma sedimentarioak plataforma osoa
estaltzen du. Progradazio-frontea bat dator kontinente-ezpondaren goiko
aldearekin, bertako malda geomorfologikoa geruzarekiko paraleloa delarik.
8.10.1.4.-Itsas-mailaren aldaketen eragina
Historia geologikoan itsas-mailak aldaketa ugari eta garrantzitsuak izan
dituela gauza jakina da. Aldaketen arrazoiak oso ezberdinak izan daitezke:
klimatikoak, poloetako izotz-masek gordetzen duten ozeanoetako ur-bolumenaren
araberakoak; geodinamikoak, ozeanoen zabalkuntza-abiaduren aldaketek eragindako
ozeano gandorren bolumen ezberdintasunaren araberakoak eta; Lurraren barneko
prozesuak, luma gorakorrek bapatean sortutako basalto-plataforma erraldoien
araberakoak.
Itsas-mailaren jeitsiera erlatiboaren ondorioak. Itsas-maila jeitsiz gero
plataformaren gain metatuta dauden sedimentuak L egonkortasun mugatik gora
aurkituko lirateke, bermugituak izateko gaitasuna berreskuratuz. Orduan, itsas-
azpiko higadura gertatuko da eta plataforma partzialki edo osorik uraren
gainetik kokatzen bada ur-gaineko higadura ere eman daiteke. Kasu honetan,
ondorengo ziklo eustatikoan berriro hondoratzen denean uraren gainetik egon
deneko aztarnak gordeko ditu, bai sedimentuen izaeran (hondar sedimentuak), bai
morfologian (alubioi zaharrez edo metakin gazteekin estalitako ibai-haranak,
plataforma osatzen zuten materialak karbonatatuak direnean karstak gara
daitezke, oraska glaziarak, ildo marginalak, zokalo eta estalki sedimentarioen
arteko mugan zulatutako depresioak, etab).
Plataformaren urgaineratzeak sedimentuen litifikazioa ekar dezake ere.
Urgaineratzearen ostean, itsas-azpitik sedimentatutako materialak ur-
freatikoaren zirkulazio bertikalaren eraginpean gelditzen dira eta zementatutak
izan daitezke aurretik disolbatutako karbonatoen zein silikatoen
hauspeatzearekin.
Laburbilduz, itsas-mailaren jeitsieraren ondorio nagusiak bi direla esan
daiteke. Bata, aurretik plataforman metatutako sedimentuen garraio masiboa
ezponda eta kontinente-glaziserantz. Bestea, itsas-azpitik zein itsas-gainetik
plataforman eratutako higadura-azalera baten sorrera.
Itsas-mailaren igoera erlatiboaren ondorioak. Hauek lehendabizi 8.32 irudiko
ertz egonkor elikagaberako deskribatuko dira. Hasiera batean, erregresioaren
eraginez eratutako higadura-azaleraren gain eta itsas-mailaren gorakada
nagusiaren aurretikmaila baxuko prismabat eratzen da (irudiko prisma fosila).
Ondoren, itsas-mailaren igoera azkar baten ondorioz (T)maila altuko beste
prismabat eratzen da (gaur eguneko prisma). Irudian, garapen-urrats goiztiarra
islatu da, maila altuko prismaren hastapena baino erakusten ez duena.
Serie sedimentario lodiko ertz elikatu bati dagokion 8.33 irudian aldiz,
prozesu bera jasan duen plataformaren zehar-ebaki errealago eta konplexuagoa
irudikatu da. Behetik gora ondorengo eremu hauek bereiz daitezke:
- Beheko prisma(LST: Lowstand System Track), itsas-mailaren gorakada erlatiboa
hastean eratutakoa. Egitura sigmoidala gorakada motelaren eraginez sortzen da,
apurka apurka geruza horizontalak sortzen dira plataformaren gainean, baina
sedimentu gehienak prismaren aurreko alderaino jo behar dute geruza okertuak
eratuz. Geruza horizontalek aurreko erregresioan eratutako higadura-azalera
estaltzen dute, progresiboki gorantz migratuz (onlap), aldiz geruza okertuek
azalera hau estaltzen dute ere, baina gero eta eremu sakonagoetan (downlap).
- Horizontaletik gertu dagoen serie transgresiboa(TST: Transgressive System
Track), itsasoaren gorakada azkarra denean sortzen da. Baldintza hauetan
sedimentu guztiak plataformaren gain metatuko dira eta ondorioz aurreko
progradazio oso txikia da edo ez dago. Serie hau "transgresio azalera" (ts)
baten gain kokatzen da.
- Gaineko prismak(HST: Highstand System Track) geometria sigmoidala du ere eta
itsas-mailaren gorakada motelduz dihoanean sortzen da. Prisma honen itsaso
aldeko eremua TST-ren gainetik kokatzen da (downlap) baina kontinente aldekoa
aurreko erregresioan eratutako higadura-azaleraren gainetik (onlap) (8.33
Ird.). Transgresioaren bukaeran, itsasoaren maila egonkortzean edo jeisten
hasiz gero, sedimentuek etengabe hornituko dute prismaren frontea.
Hiru prisma sedimentarioen elkarteak LST, TST eta HST, azpitik eta gainetik
higadura azalerengatik (diskordantzia edota hutsune estratigrafikoa) mugatutako
sekuentzi sedimentario oso bat eratzen dute. Bertan, ziklo eustatiko oso baten
garapena gordetzen da (itsas-mailaren gorakada, egonkortasun garaia eta
beherakada). Kontinente-plataformetako riftaren osteko serie sedimentario osoa
mota honetako sekuentzien pilaketaz dago eratuta.
8.10.1.5.- Konklusioa: kontinente-plataformaren egitura
Kasu gehienetan ertz egonkorretako kontinente-plataformak, jatorrizko rift
zaharraren alboetan kokatzen dira. Riftaren erdiko fosa mugatzen duten
erliebeak higaduraren eraginpean daude rifta aktibo mantendu bitartean.
Ondoren, riftaren jarduera amaitzean ertzak hondoratu egiten dira itsas-
mailaren azpitik kokatuz (subsidentzia termikoa). Garai honetan ertzak fosaren
erdiko alderantz loditzen den eta zuzenean ertzaren zokalo kontinentalaren gain
kokatzen den riftaren osteko serie sedimentario batengatik estalita gelditzen
dira. Serie sedimentario argaleko elikatu gabeko ertzetan plataforma eta
ezpondaren arteko muga jatorrizko riftaren lehendabiziko failari dagokio, hau
da, rift-garaiko sedimentuak gordetzen dituen erdiko fosaren mugari. Baina
normalean, sekuentzi sedimentarioen progradazioari esker rifteko failak eta
bloke kulunkatu guztiak estalita gelditzen dira (8.3, 8.4 Irdk.). Era honetan,
plataformaren kanpoko aldean riftaren osteko serie sedimentarioak bloke
kulunkatuen artean pilatutako rift-garaiko sedimentuak estaltzen ditu.
Muturreko zenbait kasutan, ertz egonkorretara sedimentu kopuru izugarriak hel
daitezke, eta orduan riftaren osteko sedimentuek osatutako prisma itsasoan
barnera daiteke, lurrazal kontinental eta ozeanikoaren arteko muga ere estaliz
(Nigerreko delta).
Ertz egonkorretara heltzen den sedimentu-kopuruak nabarmenki baldintzatzen du
ingurune hauetako morfologia orokorra. Nahiz eta gorputz sedimentarioen tamaina
oso ezberdina izan ertz elikatu eta elikagabetan, beraien geometria eta
sekuentzia ezberdinen arteko erlazioak parekagarriak dira. Azken batean, ertz
egonkorretako rift-osteko garapen morfologiko eta sedimentarioa baldintza
berdinen eraginpean dago, nahiz eta bakoitzaren garrantzia tokian toki eta
garai ezberdinetan aldatu:
    * Subsidentziak (termikoa): neurri batean progradazio prismaren izaera
      baldintzatzen du, baina batez ere rift-osteko serie sedimentarioaren
      lodieran du eragina.
    * Itsas-mailak jasaten dituen aldaketa eustatikoak: serie sedimentarioa ez-
      jarraitua izatea baldintzatzen dute, era honetan diskordantzien bidez
      mugatutako sekuentzi sedimentario ezberdinak sortzen direlarik.
    * Ekarpen sedimentarioaren kopurua: plataforma eta ezpondaren arteko
      mugaren kokapena baldintzatzen du. Muga hau rift dibergentetan zein rift
      transformakorretan faila normal edo norabide-failetatik lurrazal
      kontinental eta ozeanikoaren arteko muga bitartean egon daiteke kokatuta.
8.10.2.- Kontinente-ezponda
Kontinente-ezpondaren malda ez da normalean irudiek erakusten duten bezain
nabarmena. Atlantiar ozeanoararen inguruko ertz egonkor garatuetako ezponden
bataz besteko malda 3°05'koa da; ertz egonkor gazteagoak dituen
Mediterranioaren mendebaldean bataz bestekoa 3°34'koa da; eta delta handien
isuri aldean (Niger, Mississipi, Nilo) ezponda sedimentu aske eta ezegonkorren
bitartez eratuta dagoenean okerdura txikiagoa da, 1°20'-koa. Datu hauek -180
eta -1800 m artean neurtu dira. Sakonerarekin ezpondako okerdura motelduz doa
goiko alderantz geometria ahurra irudikatuz glazisarekin duen mugaraino.
8.10.2.1.- Sedimentuen mugikortasuna eta sedimentazioa kontinente-ezpondan
Kontinente-ezpondan energia hidrodinamikoa azkar moteltzen da sakonerarekin,
plataforma eta ezpondaren arteko mugan partikula hareatsuak metatzen diren
bitartean, sakonera handitzean gero eta sedimentu detritiko finagoak pilatzen
dira. Sedimentuak hondoaren gainetik trakzioz, edo uraren barne suspentzioz
(sedimentazio pelagikoa), garraiatuak izan daitezke. Jatorri ezberdineko
sedimentu hauek nolabait definitzeko "sedimentu hemipelagiko" terminoa
erabiltzen da.
Ezpondaren gaineko sedimentuak ezegonkorrak izan ohi dira eta bertan ugariak
dira sedimentuen lurjausiak. Lurjausia gorputz sedimentario baten
irristatzearekin hasten da. Irristatzea ertz egonkorreko sustratoaren gain edo
serie sedimentarioaren barne kokatuta dagoen maila trinkoago baten gain
gertatzen da. Lurjausiaren eraginez jatorrizko egitura sedimentarioa ezabatu
egiten da, eta bretxa sedimentario kaotiko bat sortu. Irristatzea bizkortuz
lurjausia uhertasun-korronte bihur daiteke. Orduan, sedimentuak glazisera zein
lautada abisaleraino garraiatzen dira, bertan metatzerakoan turbiditak eratzen
direlarik. Korronte hauek malda handieneko lerroa jarraitzen dute, eta nagusiki
itsas-azpiko arroiletaz baliatuz bideratzen dira.
Ezpondako bizidun bentikoen kopurua plataformakoa baino askoz ere txikiagoa da.
Hala ere, toki aproposa da ekinodermoen garapenerako eta honen ondorioz ugariak
dira sedimentu terrigenoekin nahasten diren partikula karbonatodunak.
Sedimentazio pelagikoaren garrantzia sakonerarekin handitu egiten da beste
partikulen kopurua murriztu ahala. Era honetan, kontinente-ezpondan agertzen
diren erliebe isolatuak (banko edo plataforma marginalak; aktibitaterik gabeko
sumendiak edo rifting prozesutik eratorritako horst egiturak) basa pelagikoz
estalita egon ohi dira.
8.10.2.2.- Itsas-azpiko arroilak
Oro har, ozeano guztietan kontinente-ezponda arroilez zeharkatuta dago. Egia da
zenbait arroil horma malkartsuak izaten dituztela baina gehienek okerdura
txikiko magalak baino ez dituzte izaten, horregaitik arroil terminoa tentuz
erabili behar da. Arroilen jatorria azaltzeko bi aukera daude: batzuk
urperatutako haran kontinentalak dira baina gehienak, ahultasun estrukturaletaz
baliatuz, itsas-azpiko higaduraren ondorio dira.
Mediterranioko arroilak.Mediterranioko arroilak (8.34 Ird.) zalantzarik gabe
uraren gainetik eratutako eta ondoren urperatutako haranak dira. Ur-gaineko
higaduraren ondorio diren pilaketa detritikoak (konglomeratuak) eta
geometriaren aztarnak zalantzagabeko frogak dira. Egun uraren azpitik zenbait
mila metrotara kokatutako haran hauek, nola sor zitezkeen uraren gainetik?
Datu sismikoek zein zundaketek Mediterranioko arroan gaur eguneko ur-mailaren
azpitik -4000 m-ra gutxi gora behera, Messiniar adinako gatzdun serie bat
aurkitzen dela erakusten dute. Ezaguna da mota honetako serieak itsasoko ura
ebaporatzean hauspeatutako gatzen bitartez eratuta daudela, baina horretarako
halabeharrez sakonera oso txikia izan behar du (gehien jota zenbait metro). Era
honetan pilatutako ebaporiten lodiera 1500 m-koa da, eta gaur egun
Mediterranioko uretan disolbatuta dagoen gatz guztia pilatuta ere, ez ginateke
inolaz ere bolumen horietara hurbilduko. Datu hauek azaltzeko aukera bakarra
dago, Mediterranioko arroa Atlantiar ozeanoko urarekin hornitu beharko
litzateke, etengabe edo ziklikoki. Datu geologikoek baieztatu egin dute
Pliozenoko transgresioaren aurretik ia arro osoa lehortuta egon zela, eta
ordutik ona arroaren geometria aldaketa handirik gabe mantendu denez,
halabeharrez ezpodak uraren gainetik egongo ziren kokatuta. Baldintza hauetan,
ezpondako malda inguruko eremuena baino handiagoa denez haran sakon eta
estuenak bertan eratuko lirateke eta ondoren, Pliozenoan, berriro urez estalita
geldituko ziren.
Hipotesi honetan itsas-maila zenbait kilometro jeisten duen erregresioa eta
ondoren maila bereko transgresioa erabiltzen dira. Prozesu hauek azaltzeko
Gibraltarreko itsasartearen itxiera eta irekiera erabiltzen dira. Gibraltarreko
itsasartearen ingurua tektonikoki aktiboa da, eta mugimendu tektoniko batek
pasabidea itxiz gero, gaur eguneko baldintza hidrogeologikoen arabera,
Mediterranioa 3.000 urtetan lehortuko zela kalkulatu da. Lehortea arroaren
ebaporazioa bertara erreken eta euriaren bidez heltzen den ur-kopurua baino
handiagoa delako gertatuko litzateke. Beraz, Messiniarreko erregresioa eta
Mediterranioko arroilen sorrera tektonika aktiboaren eta klima lehorraren
ondorioa izan ziren.
Baina Mediterranioko adibidea kasu berezia da eta ezin da ozeano guztietako
arroilen sorrera azaltzeko erabili. Ezinezkoa da askoz handiagoak eta ur-
zirkulazio zabalagoa duten beste ozeanoetako arroilen sorrera azaltzeko,
Mediterranio arrorako proposatutako erregresioa erabiltzea. Baina orduan, nola
sortu dira beste arroil hauek?
Itsas-azpiko higaduraz eratutako arroilak.Oro har, ozeano handietako arroilak
apurketa tektoniko handien inguruan itsas-azpiko higadurak sortutako egitura
geomorfologikoak dira. Adibidez, oso ezagunak eta sakonak diren Iberiar
penintsularen kostalde Atlantiarreko arroil guztiak, ertzaren bilakaeran zehar
birmugitutako haustura eta norabide-faila zaharren jarraipenean aurkitzen dira
(8.35 Ird.; Cap Bretoneko arroila salbuezpen gisa agertzen dela badirudi ere,
ipar-Piriniotako zamalkaduraren jarraipenean sortutakoa da). Egitura
tektonikoetan zehar sortutako faila-arroka bera bigunagoa delako edo ondorengo
alterazioak biguntzen duelako, higadurak beti aurkitzen ditu erreztasunak bere
lana aurrera eramateko. Beraz, higadura non gertatzen den jakinik orain
bakarrik falta da arroilak sortzeko beste indar dituzten prozesuak bilatzea.
Uhertasun-korronteek, baina era berean hondorapen eta irristatze masiboak,
indar higatzailea dutela ezin da ukatu. Hau baieztatzeko arroilak sedimentuz
beteta ez daudela aipatzea nahikoa da. Arroilak garbi daude indar hauek bertan
metatutako sedimentuak garraiatzeko gaitasuna dutelako.
8.10.2.3.- Konklusioa: kontinente-ezpondaren egitura
Ertz egonkor dibergentetako ezpondaren egitura desberdina da bertan pilatutako
sedimentu-kopuruaren arabera. Ertz elikagabetan ezponda bat dator, rifting
prozesuan zehar garatutako faila normalen multzoarekin. Kasu honetan, ezponda
zuzenean jatorrizko rifteko geometriaren ondorioa da. Baina kasu gehienetan
rift-garaiko sedimentuak zein estentsio-egiturak rift-osteko sedimentuen
bitartez estalita daude. Beraz, ertz elikatuetan kontinente-ezponda ozeano
alderantz desplazatuta dago, sarritan lurrazal kontinental eta ozeanikoaren
arteko mugatik gertu kokatzen delarik. Plataforma eta ezpondaren arteko muga
eraiketa koralino bati dagokionean, koralen hazkuntzak ertzaren subsidentzia
konpentsatzen du, eta ezponda eraiketa koralino honen kanpoko hormarekin bat
dator.
Kontinente-plataforma rift-osteko sedimentuetarako edo sedimentu post-
zinematikoetarako metaketa toki bat den bitartean, ezponda garraio-eremu bat
baino ez da. Arroilak sedimentuak garraiatzen dituzten uhertasun-korronten
pasabideak dira. Aldiz, kontinente-glazisa metaketa-tokia da ere. Ezponda
zeharkatzen duten uhertasun-korronteek eta basa-irristatzeek bertan askatzen
dute garraiatutako zama solidoa.
8.10.3.- Kontinente-glazisa
Kontinente-glazisek gorantzko soslai ganbil oso zabala erakusten dute. Oso
malda txikia eta erregularra dute (%1-%0.1), eta lautada abisalarekiko muga
5.000 m-ko sakoneran kokatzen da bataz beste. Azken batean, bertako pilaketa
sedimentarioa mendi magaletan eratzen diren mendi-oinekoen antzekoa da.
Sedimentuak ezpondako irristatze sedimentarioetatik eta uhertasun-korronten
bidez heltzen dira glaziseraino, bertan hondoko korronte ozeanikoengandik
birmugituak izan daitezkelarik. Glazisetako serie turbiditikoen lodiera zenbait
kilometrotakoa izan daiteke (8.36 Ird.). Serie lodienak ezponda zeharkatzen
duten arroilen bokalean neurtu dira. Ingurune hauetan glazisek lokalki ezponda
osoa estal dezakete, orduan ertza hipertrofiatu dela esaten da, itsas-azpiko
delta sakona (deep sea fan) bezala ezagutzen den egitura eratuz.
Delta sakon hauek hiru zatitan banatzen dira. Kontinente aldetik ozeanorantz
hauek dira:
    * Goiko-konoa haran bakar edo kanal nagusitik datozen sedimentuek osatzen
      dute. Kanala arroilak glazisean duen jarraipen zuzena da, uhertasun-
      korronteak bertatik bideratzen dira. Kanala, sarritan disimetrikoak
      diren, sedimentuz osatutako eremu goratuengatik (zenbait hamarkada metro)
      inguratuta dago. Kanaletako erdiko aldean sedimentu lodienak (legar eta
      harea tamainakoak) metatzen dira, tamaina finagokoak kanalen alboetako
      eremu goratuetan pilatzen diren bitartean.
    * Erdiko-konoa, kanal nagusia adarkatzen deneko eremua da, bertan kanalen
      ertzetako eremu goratuak desagertu egiten dira progresiboki. Soslai
      longitudinala ganbila izaten jarraitzen du, baina malda gero eta
      txikiagoa da. Turbiditen pikor tamaina handiago da kanaletan (harea fina)
      kanal arteko eremuetan baino (pelitak).
    * Beheko-konoan kanalak gero eta urriagoak dira eta inguruan ez dute inoiz
      eremu goraturik erakusten. Apurka apurka lautada abisalaren ezaugarriak
      azaltzen dira eta turbiditen pikor-tamaina kontinentetik urruntzean gero
      eta finagoa da.
Sarritan, metatu ondoren turbiditak birmugitu egiten dira kontinente-ezpondaren
oina jarraituz dauden hondoko korronten bidez. Kontinente-plataforman aritzen
diren hondoko korronteak baino mantsoagoak eta ahulagoak direnez pikor finak
(harea finak eta pelitak) birmugitzeko gaitasuna baino ez dute, eta hauek
birmetatzean "contouritak" deritzen sedimentuak sortzen dira. Sedimentu hauek
ertzarekiko paralelo edo zehiarki kokatuta egon daitezkeen oso eremu zabalak
estaltzen dituzte, ehundaka kilometrotakoak, eta inguruko lautada abisalarekiko
zerbait goratuta egoten dira.
Kontinente-glazisa rift-osteko eraiketa sedimentariotzat har daiteke. Normalean
glazisaren tamaina ehun kilometro ingurukoa izan ohi da, baina itsas azpiko
arroil handien bokalean askoz handiagoa izan daiteke (ehundaka kilometro
Amazonas ibaiaren parean, mila kilometrotik gora Ganges ibaiaren bokalean),
baina sarriagotan txikiagoa izan ohi da, uhun kilometro ingurukoa. Ertzeko
lurrazal kontinental argalduenaren zein lurrazal ozeanikoaren gainean garatzen
da, bien arteko trantsizio-eremua estaliz. Oszilazio eustatikoaren zikloen
barne, itsas-maila baxuko garaiak egokienak dira glazisaren garapenerako. Garai
hauetan plataformaren gaineko sedimentuak birmugitu egiten dira, ezponda
zeharkatu eta delta sakonetan metatzen dira. Oro har, delta sakon jarraituak
eta plataformako sekuentzien arteko higadura-azalerak garaikideak direla esan
daiteke (8.37 Ird.), nahiz eta lege hau ez den beti zertan bete behar.

                                      157
