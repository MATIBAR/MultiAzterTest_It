



                                                                       10. gaia
                            10.- PUNTU HIRUKOITZAK

Gai honen hasieran puntu hirukoitzak zer diren, nola sailkatzen diren eta
beraien geometria eta zinematika aztertzen dira. Ondoren, puntu hirukoitzek
egonkorrak izateko, hau da, nahiz eta puntu hirukoitza inguratzen duten plaka
batekiko edo gehiagorekiko mugitu, denboran zehar geometria aldaketarik jasan
gabe irauteko, bete behar dituzten baldintzak aipatuko dira.
Gandorrez eta faila transformakorrez eratutako puntu hirukoitzak aztertzeko
Patriat eta Courtillotek (1984) eredu zehatzago bat definitu zuten. Honen
bitartez, mota honetako puntu hirukoitzek denboran zehar izango duten garapena
erraz uler daiteke. Bukatzeko, gaur egun existitzen diren mota ezberdineko
zenbait puntu hirukoitzen ezaugarri geologikoak eta azken milioi urtetan
izandako bilakaera deskribatuko dira.
10.1.- PUNTU HIRUKOITZEN DEFINIZIOA ETA SAILKAPENA
Lurraren litosferak elkarreraginean aritzen diren plaken mosaikoa islatzen
duenez zenbait eremuetan hiru plaka elkarren ondoan aurki daitezke. Eremu hauek
puntu hirukoitzak dira. Puntu hirukoitzak bertan elkartzen diren plaken arteko
mugen izaeraren arabera sailka daitezke. Adibidez, gandor-gandor-gandor puntu
hirukoitzean 3 ozeano-gandor (RRR) elkar aurkitzen dute eta gandor-fosa-faila
transformakor puntu hirukoitzak gandor, fosa eta faila transformakor baten
(RTF) arteko intersekzio-puntua adierazten du.
Puntu hirukoitza plaken arteko oinarrizko hiru muga-moten (konbergente,
dibergente eta transformakorrak) edozein konbinazioaren ondorioa izan daiteke.
Konbinazioak bost plaken arteko muga ezberdinen artean emango dira: aurkako
bergentziadun bi muga konbergente, aurkako zizaila noranzkodun bi faila
transformakor eta ozano gandorra. Puntu hirukoitzetan hiru plaka elkarren
ondoan kokatuta daudenez eta bakoitzaren balizko 5 geometriak erabiliz, mota
ezberdineko 125 puntu hirokoitz (5 x 5 x 5) lor daitezke. 125 puntu hirukoitz
hauen artean zinetikoki posibleak direnak 16 baino ez dira, eta gaur egun,
geologikoki esanguratsua den denbora tarterako 14 baino ez dira existitzen.
Puntu hirukoitzen 14 mota hauek
puntu hirukoitz egonkorrakbezala izendatzen dira. Puntu hirukoitz egonkorrak
hemeretzi izan daitezke egonkorrak izateko plaken arteko angelu konkretuak
behar dituzten puntu hirukoitzak kontutan hartzen badira.
10.1 irudian gaur eguneko plaken arteko geometriarekin definitzen diren puntu
hirukoitz garrantzitsuenak erakusten dira. Arruntenak gandorrez soilik (Ozeano
Indikoko eta Galapagoseko puntu hirukoitzak) edo gandorrez eta faila
transformakorrez osatuta daudenak dira (Afar, Bouvet, Azores eta Txileko puntu
hirukoitzak). Fosa ozeanikoak barneratzen dituzten puntu hirukoitz guztiak
Ozeano Barearen inguruan kokatuta daude (Txile eta Mexikoko mendebaldean,
Japonen eta Zelanda Berriko hegoaldean).
Nahiz eta denboran zehar puntu hirukoitzaren kokapen absolutua aldakorra izan,
bere geometriak aldaketarik jasaten ez badu puntu hirukoitz hori egonkorra dela
diogu. Aldiz, denboran zehar plaken mugimendua zurgatu ahal izateko bere
geometria aldatu egin behar duenean, puntu hirukoitza desegonkorra izango da.
Puntu hirukoitzak desegonkortzen direnean, adibidez plaken arteko mugimenduan
norabide aldaketa bat dagoenean, beti egonkortasuna bilatzeko joera izango
dute. Era berean, plaken mugimenduaren ondorioz noizbehinka eratzen diren puntu
laukoitzak beti desegonkorrak dira, eta berehala bi puntu hirukoitz sortzeko
joera izango dute.
Beraz, puntu hirukoitzak egonkorrak izatea ez du esan nahi Lurraren azalean
duten kokapena fijoa denik, geometria egonkorra mantentzearren plaken arteko
mugetan zehar bidaiatzeko gaitasuna dutela baizik. Mugimendu honetan zehar
puntu hirukoitza osatzen duten plaken arteko mugen izaera alda daiteke, puntu
hirukoitzaren izaera ere aldatuz.
10.2.- PUNTU HIRUKOITZEN ZINEMATIKA
4. gaiko 4.3 atalean deskribatutako plaken zinematika berriro abiapuntu bezala
harturik puntu hirukoitzen zinematika gobernatzen dituzten legeak laburki
komentatuko dira.
10.2 irudiko diagrametan hiru plaken arteko geometria irudikatu da, bertako A,
B eta C plakak beraien arteko mugimendu erlatiboan daudelarik
.Plaken artean osatutako bikote bakoitzaren mugimendu erlatiboa berezko Euleren
poloarengatik definituta dago,AEB,-BEC=CEB, etaCEA. Euleren polo bakoitzak
dagokion abiadura angeluar erlatiboa izango du,AB,BCetaCA. Puntu
hirukoitzaren inguruko edozein ibilbideak plaken arteko hiru mugak zeharkatuko
ditu. Hiru muga hauetako abiadura erlatiboaren gehiketa zero izan behar du,
azken batean, gehiketak plaka batek bere buruarekiko duen abiadura islatzen
baitu. Beraz, abiadura angeluar erlatiboetarako,
AB+BC+CA= 0 (10.1)
Eta, era berean, abiadura linear erlatiboetarako,
AVB+BVC+CVA= 0 (10.2)
Erlazio hauen arabera, abiadura angeluarraren hiru bektoreak, eta ondorioz
Euleren hiru poloak, koplanarrak izan behar dute (10.2B Ird.). Beraz, hiru
plaken arteko geometrian bi plaken abiadura erlatiboak ezagunak badira,
hirugarrenaren abiadura zehaz daiteke bektoreen gehiketa arrunt baten bidez.
Puntu hirukoitzen egonkortasuna plaken abiadura erlatiboen eta plaken mugetako
orientazioen menpe dago. Puntu hirukoitzen egonkortasunaren oinarriak 10.3 eta
10.4 irudietan erakusten dira, puntu hirukoitzen geometria ezberdineko
edibideetaz baliatuz. Adibide bakoitzerako abiadura erlatibozko bektoreak
AVB,BVCetaCVAmugaren gain irudikatu dira. Abiadura erlatiboko bektoreen geziak
eta gezirik gabeko puntak elkartuz gero triangelu itxia eratu behar dute 10.2
ekuazioa bete dadin, eta abiadura erlatiboko triangelu hauek irudikatu dira
10.3 eta 10.4 irudietako puntu hirukoitz bakoitzerako.
10.3 irudiko puntu hirukoitza plaken arteko hiru muga dibergentez osatuta dago,
eta gandor-gandor-gandor edo RRR puntu hirukoitza deritzo. Abiaduraren-
triangelua 10.3B irudian agertzen da. Denbora tarte baten ondoren, gondorretan
eratutako lurrazal ozeaniko berriak puntu hirukoitzaren inguruko eremu grisa
betetzen du (10.3C Ird.), baina puntu hirukoitzaren geometriak aldaketarik
pairatzen ez duenez puntu hirukoitz egonkortzat hartzen da.
10.4A irudian plaken arteko hiru muga konbergentez eratutako puntu hirukoitza
irudikatu da, fosa-fosa-fosa edo TTT puntu hirukoitza bezala ezagutzen dena.
Geometria honetan C plakak B plaka zamalkatzen duenez eta A plakak beste plaka
biak zamalkatzen dituenez, puntu hirukoitzaren bilakaera geometrikoa C plakak A
plakarekiko duen abiadurarengatik,
AVC, zehazten da.AVCabiadura erlatiboak AC mugarekiko duen orientazioaren
arabera puntu hirukoitzaren bilakaera geometrikoa 3 era ezberdinetakoa izan
daiteke, 10.4B, 10.4C eta 10.4D irudietan ikus daitekeen bezala.
AVC-ren mugimendua AC mugarekiko perpendikularra denean (10.4B Ird.), C
plakaren muga fijoa bezala jokatzen duen BC mugak goranzko desplazamendua
jasaten du A plakarekiko. Egonkortasuna mantentzearren puntu hirukoitzaren
geometria aldatu egiten da, jatorrizko geometria ez dela egonkorra erakutsiz.
Era berean, diagramaren gainAVC-k A plakarekiko beheranzko osagai bat izanez
gero (10.4C Ird.), BC muga A plakarekiko beherantz desplazatu behar da, puntu
hirukoitzaren geometria berriro aldatuz. Puntu hirukoitzaren jatorrizko
geometriaAVCabiadura-bektorea BC mugarekiko paraleloa denean soilik izango da
egonkorra (10.4D Ird.). Abiadura-bektore eta plaken arteko mugaren
paralelotasun zehatza ez da ikus daitekeen oso egitura arrunta. Beraz, 10.4A
irudiko puntu hirukoitza egitura ez-egonkorra izango da.
10.3.- PUNTU HIRUKOITZEN EGONKORTASUNA FINKATZEKO EREDUA
Puntu hirukoitzen geometria ezberdinak egonkorrak diren edo ez finkatzeko,
beharrezkoa da abiadura erlatibozko bektoreak zein plaken arteko muga-motak eta
beraien norabideak kontutan hartzea (10.4 Ird.). Lehendabizi, muga dibergente
linear batengatik banatutako bi plakek (A eta B) osatzen duten sistema
aztertuko da (10.5 Ird.). Erreferentzi-sistema (x, y) muga dibergentearen gain
kokatuz eta erreferentzi-sistemako ardatzen eta mugaren arteko angelua
konstante mantenduz, mugak sistema horretan beti itxura bera izango du. Beraz,
erreferentzi-sistema mugarekiko fijoa izanik, edo honek mugarekiko pareleloa
den edozein abiadura badu, mugaren geometriak ez du aldaketarik izango.
Mugako geometriaren egonkortasuna zehazteko, arrunta da plaken arteko abiadura-
bektoreak irudikatzea (10.5B Ird.). A erreferentzi-plaka gisa hartuz, B-k A-
rekiko duen abiadura
AVBbezala adierazten da. Gandorrak A plakarekiko duen abiaduraAVABbektorearen
bitartez adierazten da, nonAB-k A eta B plaken arteko muga adierazten baitu.
Zabalkuntza simetrikoa izanikAVAB-ren balioaAVB-k duenaren erdia izango
da.ablerroaAVABabiadura-bektore guztien kokapena da eta gandorreko gutxieneko
abiaduraren berdina den osagaiaz (AVAB) gehiABmugarekiko paraleloa den beste
osagai arbitrarioarekin osatuta dago. Erreferentzi-sistema honetako zenbait
abiadura-bektore 10.5B irudian islatu dira.
Puntu hirukoitzen egonkortasuna zehazteko kontzeptu berdinak erabil daitezke.
Puntu hirukoitzen geometria egonkortzt har daiteke plaken arteko hiru mugen
geometria egonkor iraunerazten duen gutxienez erreferentzi-sistema bat egonez
gero. Gandor-gandor-gandor (RRR) motako puntu hirukoitz bat erabiliko da puntu
hirukoitzen egonkortasuna zehazteko erabiltzen den ereduaren adibidetzat (10.6A
Ird.). 10.6B irudiak hiru plaken abiadura-bektoreek osatzen duten abiadura-
triangelua erakusten du.
ablerroakAVABabiaduren erreferentzi-sistema onargarrien esparrua erakusten du,
zeinetan A eta B plaken arteko gandorraren geometriak ez du aldaketarik
jasaten. Era berean,bcetacalerroakBVBCetaCVCAabiaduren erreferentzi-sistemak
definitzen dituzte, hauetanBCetaCAmugen geometriak egonkor mantentzen
direlarik. Abiaduren erreferentzi-sistema onargarrien hiru
kokapenak,ab,bcetacalerroak, J puntuan elkar gurutzatzen dutenez, badago
erreferentzi-sistema bat zeinetan hiru mugen geometriak, eta beraz puntu
hirukoitzak, aldaketarik jasaten ez baituena. Ondorioz, puntu hirukoitzaren
geometria egonkorra izan behar du.
AVJ,BVJetaCVJbektoreek erreferentzi-sistemak A, B eta C plaka bakoitzeko,
hurrenez hurren, duen abiadura adierazten dute. Puntu hirukoitzaren geometria
erreferentzi-sistema honetan egonkorra denez, abiadura hauek puntu hirukoitzak
plaka bakoitzarekiko duen mugimendua zehazten dute.
Eredu bera erabil daiteke 10.4A, 10.4B eta 10.4C irudietan islatutako fosa-
fosa-fosa (TTT) motako puntu hirukoitzaren gain. Lehendabizi, 10.4B irudiko
abiadura-bektoreak erabiliz puntu hirukoitzaren jatorrizko geometria aztertuko
da (10.7A Ird.). Ondoren, abiadura triangeluaren gain abiaduren erreferentzi-
sistema onargarrien kokapena irudikatuko dugu. C plakak B plaka gainezartzen du
eta A plakak beste bi plaken gain kokatzen da. Beraz,
ABetaCAplaken arteko mugak A plakaren gain fijo daude, etaBCmuga aldiz fijo
dago C plakaren gain. AB mugarako, geometria egonkorra duen erreferentzi-
sistema bat A plakarekiko fijatzen da. Abiadura-diagraman erreferentzi-
sistemako abiadura onargarrien kokapeneko lerroaab, A puntutik zehar igaro
behar du, honek A plakarekiko duen abiadura zero dela adierazten du eta, era
berean,abABmugarekiko paraleloa izan behar du. Arrazoi
berdinarengatik,calerroaren kokapena A puntua zeharkatu etaACmugarekiko
paralelo izan behar du etabclerroa C puntutik zehar igaro behar du
etaBCmugarekiko paraleloa izan. Erreferentzi-sistemako abiadura onargarrien
lerroak puntu bakarrean zeharkatzen ez direnez puntu hirukoitza ez da egonkorra
izango.
Puntu hirukoitz honen egonkortasun-baldintzak zehaztea erraza da erreferentzi-
sistemako abiadura onargarrien hiru lerroak,
ab,bcetacapuntu bakarrean elkar zeharkatu behar dutelako. Plaken arteko mugen
orientazioa aldaezina dela onartuz gero,ab,bcetacalerroen orientazioa ere fijoa
izango da. Lerro hauek puntu bakarrean elkar daitezen dagoen aukera
bakarraAVCabiadura erlatiboaBCmugarekiko paraleloa izatea da (10.7B Ird.). Kasu
honetan, hiru lerroakJ=Apuntuan gainezartzen direnez, puntu hirukoitza
egonkorra da eta ez du mugimendurik izango A plakarekiko.
10.7A irudian erakutsitako abiadura erlatiboak erabiliz puntu hirukoitza 10.7C
irudian islatutako geometriara eraldatzen da. Irudi honetako abiadura-
triangelua 10.7A irudiko bera da, baina ab eta ac lerroak orain berdinak dira,
puntu hirukoitzaren inguruan AB eta AC mugak berdin orientatuta daudelako.
ab,bcetacahiru lerroakJpuntuan elkar aurkitzen dutenez puntu hirukoitza
egonkorra da. Puntu hirukoitzak A plakarekiko duen abiaduraAVJbektoreak
adierazten du.
Adibide hauek puntu hirukoitz baten egonkortasuna zehazteko jarraitu beharreko
prozedura erakutsi dute, ondoren deskribatzen diren hiru urratsetan laburbil
daitekena:
1.- Puntu hirukoitzaren geometria diagrama zehatz baten bidez islatu. Bertan,
plaken arteko mugen norabideak, muga-motak eta plaka-bikoteek puntu
hirukoitzaren inguruan dituzten abiadura-erlatiboak irudikatu behar dira.
2.- Abiadura-triangelua eraiki.
3.- Plaken arteko muga bakoitzeko, mugaren geometria egonkorra deneko
erreferentzi-sistemako abiaduren kokapena irudikatu. Hiru lerroak puntu
bakarrean zeharkatuz gero puntu hirukoitza egonkorra izango da.
Gaur eguneko plaken artean ez dira balizko 16 puntu hirukoitzak existitzen.
10.8 irudiak puntu hirukoitz posible guztiak erakusten ditu, bakoitzaren
egonkortasun baldintzak zehaztuz eta gaur eguneko plaken artean existitzen
diren adibideak aipatuz.
10.4.- ABIADURA-TRIANGELUAK ESPAZIO FISIKOAN
Orain arte puntu hirukoitzen geometria eta egonkortasuna, hurrenez hurren,
plaken arteko mugen kokapen zehatzaren bidez eta puntu hirukoitzaren inguruko
plaken arteko abiadura erlatibozko bektoreen multzoak erabiliz zehaztu dira
(10.9A Ird.). Gandorrez eta faila transformakorrez soilik eratutako puntu
hirukoitzetarako, geometria eta egonkortasuna diagrama bakarrean zehazten duen
eredua erabiltzen da (Patriat eta Courtillot, 1984). 10.9B irudian gandor-
gandor-gandor (RRR) motako puntu hirukoitza aurkezten da. Honetan, zuriz
irudikatutako eremuek gandor bakoitzean
dtdenboran eratutako litosfera berria adierazten dute. Erdiko triangeluaren
bitartez hiru gandorren arteko elkarrekintzaren eraginez eratutako lurrazal
ozeanikoaren zatia islatzen da. Honek, 10.9A irudian erakutsitako abiadura-
triangeluaren geometria bera du. 10.9B irudiko triangeluaren barnean dauden
gandorretako zati zuriek (aT,bTetacTizendatutakoak)dtdenbora epean ozeano-
gandor bakoitzak jasan duen hazkuntza erakusten dute. Adibidez,ABbezala
izendatutako lerroak A eta B plaken arteko abiadura erlatiboa adierazten du eta
ondoriozABgandorra ezaugarrituko du. Beraz, diagraman espazio eta denboraren
arteko erlazioak zehazten direnez abiadurak ere ondoriozta daitezke.
10.9 irudiak simetrikoki eta abiadura berdinean zabaltzen diren hiru ozeano-
gandor erakusten ditu, eta ondorioz, abiadura-triangelua aldekidea izango da.
Baina hiru gandorrez eratutako puntu hirukoitz gehienek ez dute geometria hau
erakusten eta mota honetako puntu hirukoitzek aldaketak jasaten dituzte
gandorren arteko kokapen erlatiboen eta gandorren zabalkuntz-abiaduren arabera.
Adibide gisa, abiadura erlatiboki azkarreko gandor bi (
ABetaAC) abiadura moteleko batekin (BC) elkartzen dituen RRR puntu hirukoitza
aztertuko da (10.10 Ird.). Kasu honetan abiadura-triangelua angeluzuzena da,
etaTpuntu hirukoitza zehazki hipotenusaren gain kokatuta dago. Diagraman ikus
daitekeen bezala,ABetaBCgandorrak denboran zehar luzatu egiten dira,
bainaTpuntu hirukoitza abiadura-triangelukoACmugan kokatuta dagoenez,ACgandorra
ez da luzatuko. Hiru plaka hauen arteko puntu hirukoitza, abiadura-
triangeluaren geometria aldatu gabe, RRF motakoa ere izan daiteke (10.10B
Ird.).
10.11 irudian beste puntu hirukoitz baten geometria erakusten da. Bertan,
aurreko adibidean bezala, zabalkuntz-abiadura azkarreko bi gandor (
ABetaAC) eta abiadura moteleko bat (BC) elkartzen dira, baina geometria eta
abiadura baldintza ezberdinetan. Ondorioz, abiadura-triangeluak triangelu
isoszele zorrotza osatzen du. Kasu honetan, abiadura-triangeluaren geometria
bera mantenduz, puntu hirukoitza RRR motakoa (10.11A Ird.) zein FFR motakoa
(10.11B Ird.) izan daiteke. Puntu hirukoitza RRR motakoa izanik gandor
bakoitzak luzapen proportzio bat dauka (eremu zuria), aldiz FFR geometriarekin
zabalkuntz-abiadura moteleko gandorra da hazten den bakarra, eta zabalkuntz-
abiadura azkarreko gandorrek ez dute tamaina aldaketarik jasaten.
Puntu hirukoitza zabalkuntz-abiadura moteleko bi gandorrez eta zabalkuntz-
abiadura azkarreko bataz eratuta egonez gero, abiadura-triangelua kamutsa
izango da (10.12 Ird.). Aurreko adibidean bezala, hemen ere, balizko bi
geometria osa daitezke. Puntu hirukoitza RRR motakoa bada (10.12A Ird.)
zabalkuntz-abiadura moteleko bi gandorrak (
ABetaAC) luzatuko dira, eta aldiz zabalkuntz-abiadura azkarrekoa laburtu, lerro
ez-jarraituarekin adierazita dagoen gandor zatiak erakusten duen beste. Aldiz,
puntu hirukoitza FFR motakoa bada (10.12B Ird.) zabalkuntz-abiadura azkarreko
gandorra (BC) luzatuko da beste biak aldaketarik jasaten ez duten bitartean.
Gandorren inguruko anomalia magnetikoen geometriak aztertu ondoren, zenbait
puntu hirukoitzetan 10.11 eta 10.12 irudietako A eta B geometrien arteko
alternantzia gerta daitekeela ondorioztatu da. Baliteke puntu hirukoitzek RRR
motako geometria izatea gandorren hedapena mantentzeko beste magmaz horni
daitezkenean. Aldiz, magma kopuruaren emaria motelduz, FFR motako puntu
hirukoitzak nagusituko dira, faila transformakorren tamaina izanik luzatzen
dena. Puntu hirukoitzaren inguruan magma-pultsu berria gertatzen denean
gandorrak failak zeharkatuz luzatuko dira, eta puntu hirukoitza berriro RRR
motakoa bihurtuko da.
10.5.- BENETAKO PUNTU HIRUKOITZEN AZTERKETA
10.5.1.- Bouvet puntu hirukoitza
Bouvet puntu hirukoitza Atlantiar ozeanoaren hegoaldean kokatuta dago, Bouvet
uhartetik gutxi gora behera 250 km-ra mendebalderantz, 1°W longitude eta 55°S
latitudean. Bertan Hegoamerika, Afrika eta Antartikako plakak elkartzen dira
(10.1 Ird.). Puntu hirukoitzean Atlantiar-erdiko gandorraren hegoaldeko muga
Hegoamerika eta Antartikako eta Afrika eta Antartikako plaken arteko gandor-
faila transformakor muga motarekin elkartzen da. Lurraldeak topografia
konplexua du eta puntu hirukoitzetik gertu Atlantiar-erdiko gandorrak ez du
haran axialik erakusten.
10.13 irudian Bouvet puntu hirukoitzaren abiadura-espazio triangelua erakusten
da. Bertan, hiru plaken arteko mugen norabideak eta zabalkuntz-abiadurak ikus
daitezke. Irudia aztertuz garbi dago puntu hirukoitza egonkorra izan daitekela
FFR (10.13A Ird.) zein RRR (10.13B Ird.) geometriarekin. 10.14 irudian aldiz,
puntu hirukoitzak azkeneko 20 Mu-tan jasandako bilakaeraren eredua erakusten
da. Eredua anomalia magnetikoen erregistroko interpretazioan oinarrituta dago.
Ereduaren arabera, azkeneko 20 Mu-ko puntu hirukoitzaren geometria FFR motakoa
izan da nagusiki. Hala ere, epe labur bat egon zen orain dela 5 Mu non puntu
hirukoitza RRR motako izan baitzen. Ereduak ere erakusten du X izena duen
haustura-eremuaren eta T puntu hirukoitzaren arteko distantzia handitu egin
zela 20 eta 10 Mu bitartean, eta ondoren aldiz distantzia murriztuz joan da.
10.5.2.- Galapagos puntu hirukoitza
Galapagos puntu hirukoitza RRR motakoa da eta Barea, Cocos eta Nazca plakak
banatzen ditu ozeano Barearen ekialdeko erdialdean (10.15 Ird.). Zabalkuntz-
abiadura azkarreko Barearen ekialdeko gandorrak, gutxi gora behera, N-
S norabidea du lurralde honetan. Aldiz, Nazca eta Cocos plaken arteko muga
adierazten duen Galapagoseko gandorraren zabalkuntz-abiadura motelagoa da eta
aurrekoarekiko perpendikularra. Ozeano Bareko gandorrean zehar eratzen den
lurrazal ozeanikoaren topografia laua den bitartean, Galapagoseko gandorrean
eratutakoa gorabeheratsuagoa eta failatuagoa da. Topografia laua eta
gorabeheratsua duten lurraldeen arteko mugak V baten geometria du, V-
a ekialderantz zabaltzen delarik (tramadun eremua 10.15 irudian) Galapagos Gore
deituriko lurraldea barneratuz. Anomalia magnetikoen arabera Galapagos Gore
lurralde honetako lurrazala zaharragoa da ekialdean mendebaldean baino. Honek,
puntu hirukoitzaren garapenean zehar Galapagoseko gandorra ekialdetik
mendebaldera hedatu dela adieraziko luke.
10.16 irudian Galapagos puntu hirukoitzaren geometria eta denboran zeharreko
bilakaera diagrama bakarrean uztartu dira. Diagraman Barea eta Cocos plaken
arteko zabalkuntz-abiadura 137 mm/u-koa eta Barea eta Nazcaren artekoa 135 mm/
u-koa dela ikus daiteke. Galapagos gandorraren zabalkuntz-abiadura aldiz,
motelagoa da, 41 mm/u-ko eta honen muturra mendebalderantz hedatzen da 66 mm/u-
ko abiadurarekin.
Lurraldearen egitura geologikoak aztertuz oso errez ezberdin daitezke Barearen
gandorrarekin eta Galapagos gandorrarekin lotutakoak zeintzuk diren, N-
S norabidekoak lehenengokoarekin eta E-W norabidekoak bigarrenarekin
erlazionatzen dira. Puntu hirukoitzaren inguruan gandorren morfologia aldatu
egiten da eta faila gehiago agertzen dira. Ozeano Barearen ekialdeko gandorra
zabalkuntz azkarreko morfologiatik zabalkuntz ertaineko morfologiara eraldatzen
da, graben axiala garatuz. Beste aldetik, Galapagoseko gandorrak
mendebalderantz sakontzen den erdiko harana erakusten du, mendebaldean 4000 m-
ko sakonerak neurtu direlarik. Gandorren arteko intersekzio eremuan gandorrik
gabeko 25 km inguruko hutsune bat dago. Zergaitik hutsune hau? Galapagos
gandorraren garapen episodikoarekin edo magmaren kopuruarekin lotuta dago? Edo,
plaken sakoneko geometriak azalean sortzen duen zerbait da?
10.5.3.- Mendocino puntu hirukoitza
San Andres failaren bilakaerak erakusten du puntu hirukoitzek lurralde baten
bilakaera geologikoan zehar izan dezaketen garrantzia. Oligozenoan ozeano
Barearen ekialdeko gandorrak Barea plaka eta Farallon plaka banatzen zituen
(10.17A Ird.). 10.17 diagraman gandorrarekin erlazionatutako faila
transformakorrak sinplifikatzearren Mendocino eta Murray haustura-eremuak baino
ez dira irudikatu. Oligozenoan Farallon plaka Iparramerika plakaren azpitik
jasaten zuen subdukzioa, eta subdukzio-abiadura gandorraren zabalkuntz-abiadura
baino azkarragoa zenez denborarekin gandorra fosarantz hurbiltzen zihoan.
Fosara heldutako gandorraren lehendabiziko muturra Mendocino haustura-eremuaren
hegoaldeko zatia izan zen. Ondorioz, orain dela 28 Mu puntu laukoitza eratu
zen, berehala bi puntu hirukoitzetara eraldatuz (10.17B Ird.). Iparraldeko
puntu hirukoitza FFT eta hegoaldekoa RTF motakoak ziren, biak egonkorrak.
Sistemaren geometria dela medio, iparraldeko puntu hirukoitza iparralderantz
mugitzen zen fosan zehar eta hegoaldekoa hegoalderantz. Beraz, San Andreseko
faila dextroa bi puntu hirukoitz hauen migrazioaren ondorioz sortu zen.
Hegoaldeko puntu hirukoitzaren hegoalderantzko bidaia, Murray haustura-
eremuaren ekialdeko muturra fosara heltzean bukatu zen (10.17C Ird.). Une
honetan puntu hirukoitza FFT motakoa bihurtu eta iparralderantz mugitzen hasi
zen. Hala ere, geometria berriro aldatzen da, aurreko baldintzetara bueltatuz,
Murray haustura-eremuko hegoaldean kokatutako gandorra fosaraino heltzen
denean. Orduan, puntu hirukoitza berriro RTF motakoa izatera bueltatzen da
(Rivera puntu hirukoitza) eta hegoalderantzko mugimendua izango du berriro
fosan zehar. Tarte honetan, Farallon plakak San Andres failaren ipar (Juan de
Fuca plaka) eta hegoaldean (Rivera plaka) subdukzio prozesua mantentzen du
(10.18 Ird.). Hauek dira, gaur egun, Kaliforniako golkoan beha daitezkeen
mugimenduak. Lurralde honetako mapa geologikoa aztertuz (10.18 Ird.) garbi ikus
daiteke Farallon plakaren aztarnak diren Juan de Fuca eta Rivera plakak
desagertzear daudela, eta subdukzioarekin lotutako prozesu bolkanikoek denboran
zehar izan duten kokapen geografikoa.
Orain, Mendocino puntu hirukoitzaren bilakaera zehatzago aztertuko da. Denboran
zehar, Farallon eta Iparramerika plaken mugimendu erlatiboarekiko plaken arteko
mugaren orientazioa aldatzen den bitartean Mendocino puntu hirukoitzaren
egonkortasuna eta kokapena aldatuz joan dira ere. FFT motako puntu hirukoitza
egonkorra izateko fosak faila baten norabide bera izan behar du, eta hau ez da
gaur egun Mendocino puntu hirukoitzean ikus daitekeena (10.19 Ird.). 10.20
irudian Mendocino-motako FFT puntu hirukoitz batek izan ditzakeen balizko hiru
mugimendu-aukerak erakusten dira. 10.20A irudian puntu hirukoitza ez da
egonkorra, ondorioz egonkortasunaren bila migratzen du eta geometriaz aldatu,
FFT puntu hirukoitzetik TTF motako puntu hirukoitzera eraldatuz. 10.20B irudian
BC (fosa) eta AC (faila) mugak kolinearrak direnez puntu hirukoitza egonkorra
da. 10.20C irudian, faila eta fosa paraleloak ez direnez, puntu hirukoitza ezin
da egonkorra izan. Adibide honetan, puntu hirukoitzak ipar-mendebalderantz
migratzen du, estentsio-arro bat zabalduz honen atzeko aldean eta fosaren
geometria zeharo konplikatuz. 10.20C irudiak erakutsitako eredua, gaur egun
Mendocino puntu hirukoitzak duenaren antzekoa da eta puntu hirukoitzaren
iparmendebaldean kokatutako Juan de Fuca plakan sortzen diren lurrikara ugariak
honen ondorioa dira.
10.5.4.- Japoneko puntu hirukoitzak
Japon inguruan puntu hirukoitz bi daude. Bata, Boso puntu hirukoitza bezala
ezaguna (Boso penintsulatik gertu dagoelako), Japonen ekialdean kokatuta dago
Izu-Bonin-Japon fosaren gain (10.21 Ird.). Bestea, gazteagoa eta orain dela
gutxi definitutakoa, Fuji puntu hirukoitza (Fuji mendiaren inguruan dagoelako),
uraren gainetik kokatuta dago, Honshu irlaren hegoekialdean. Bi puntu hirukoitz
hauek dira munduan aktiboak diren TTT motako puntu hirukoitz bakarrak. Biak TTT
(a) motakoak dira (10.8 Ird.), hau da, puntu hirukoitz hauetan subdukzio-eremu
batek beste bien aurkako polaritatea du, eta plaka batek beste biak zamalkatzen
ditu. Boso puntu hirukoitzean iparrekialdeko Japon eta Barea plaken arteko
muga, Filipinak eta Barea plaken artekoa eta Filipinak eta iparrekialdeko Japon
pleken arteko muga elkartzen dira. Aldiz, Fuji puntu hirukoitzean Eurasia,
iparrekialdeko Japon eta Filipinak plaken arteko mugak elkartzen dira (10.21
Ird.).
Iparrekialdeko Japon plakaren jatorriak zalantzak sortu izan ditu ikertzaileen
artean. Gehienek, orain dela gutxi arte, Eurasiako plakaren zatitzat hartzen
zuten, baina gaur egun Iparramerikako plakaren barne kokatzen dute.
Filipinak eta iparrekialdeko Japon plaken arteko mugaren inguruan dagoen
lurraldea oso konplexua da. Sagamiko fosa bi puntu hirukoitzak elkartzen ditu
eta bertan Filipinas plaka iparrekialdeko Japon plakaren azpitik hondoratzen
da, oso zehiarra den subdukzio-prozesuaren bitartez (10.22 Ird.). Fosa honetan
zehar zamalkadurak zein norabide failak oso arruntak dira.
TTT(a) motako puntu hirukoitzak egonkorrak dira soilik plaken arteko muga bi
kolinearrak badira edo beste bi plaken gainetik zamalkatzen den plakako mugaren
bat plaka honen azpitik subdukzioa jasaten duten bi plaken arteko mugimendu-
bektorearekiko paraleloa bada. 10.22 irudian Boso (10.22A Ird.) eta Fuji
(10.22B Ird.) puntu hirukoitzen mapak eta abiadura-triangeluak erakusten dira.
Era berean, bi puntu hirukoitzen erreferentzi-sistemaren lerroak (lerro ez
jarraiak) irudikatu dira. Irudiak garbi erakusten du gaur eguneko
geometriarekin puntu hirukoitzak ez direla egonkorrak, erreferentzi-sistemako
lerroak ez dutelako puntu bakarrean elkar gurutzatzen.
Lurralde honetan badago TTT(a) motako puntu hirukoitzarekin erlazionatutako
beste baldintza bat. Iparrekialdeko Japon plakak bi puntu hirukoitzetan beste
bi plaken gain zamalkatzen da, hau da, orotara hiru plaka zamalkatzen ditu.
Beraz, plaka bat (Barea plaka Boso puntu hirukoitzean eta Filipinas plaka Fuji
puntu hirukoitzean) beste bien azpitik barneratzen da. Ondorioz, puntu
hirukoitz bakoitzerako badago bitarteko plaka bat (Filipinas plaka Boso puntuan
eta Eurasia plaka Fuji puntuan) beste bien artean zanpatuta gelditzen dena.
Bitarteko plaka hauek ez dute mugitzeko erreztasunik aurkitzen eta ondorioz
deformazio gogorra eta lurrikara ugari eragiten dituzte (10.23 Ird.).
Badirudi Boso puntu hirukoitzak kokapen eta geometria aldaketa azkarrak izan
dituela azkeneko milioi urteetan. 10.24 irudiak puntu hirukoitzaren azken 10
Mu-ko bilakaera-eredua erakusten du. Miozeno berantiarretik eta Pliozenora
bitartean, Eurasia eta Filipinas plaken arteko mugimendua iparralderanzkoa zen,
errotazio-poloa puntu hirukoitzetik gertu kokatzen zelarik (10.24A eta 10.24B
Irdk.). Pliozeno goiztiarrean puntu hirukoitza hegoalderantz mugitzen da
Eurasia eta Filipinas plaken arteko mugaraino Tanzawa blokea (Izu-Bonin arku-
sistemaren irla bat; T 10.24 irudian) iristen delako. Ondoren, orain dela 2 Mu,
Eurasia eta Filipinas plaken arteko mugimendu erlatiboaren norabidea aldatu
egiten da eta, ondorioz, Sagami fosaren inguruan norabide-mugimenduak
nagusitzen dira. Honek, plaken arteko mugaren orientazioa erabat aldatzen du
eta, Iparrekialdeko Japon plakaren mendebaldean, plaken arteko muga berriaren
sorrera eragiten du. Plaken arteko mugimendu erlatiboen aldaketa hauen
ondorioz, Boso puntu hirukoitza TTF edo TFF motako puntu hirukoitzera eraldatu
beharko luke. Gaur egun, Filipinas plaka iparmendebalderantz mugitzen denez,
Barea plakarekin duen muga (fosa) iparmendebalderantz mugituko da ere
Iparrekialdeko Japon plakarekiko, eta Boso puntu hirukoitza mendebalderantz
desplazatu beharko litzateke Sagami fosan zehar.

                                      177
