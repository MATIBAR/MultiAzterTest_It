



                                                                       12. gaia
                                 12.- KOLISIOA

Subdukzio-eremu batean hondoratzen ari den plakaren gain lurrazal kontinentala
edo irla-arkuetako lurrazala bi plaken arteko mugaraino garraiatzen denean
subdukzioa bukatu eta kolisioa hasten dela esan daiteke. Dentsitate txikiko
lurrazala subdukzio-eremuan barneratzeak plaken geometria eta zinematikaren
aldaketa dakar, astenosferak baino dentsitate txikiagoko gorputzek ezin
direlako bertan murgildu, aurretik subdukzioan nagusi izan den indarra
desagertaraziz.
Kolisio prozesuen sailkapena egitean kontutan hartzen diren baldintza nagusiak
ondorengoak dira: subdukzio-eremu bakarra edo bikoitzaren agerpena eta
kolisioan parte hartzen duten gorputzen izaera (12.1 Ird.). Subdukzio-eremu
bakarra agertuz gero, hondoratzen ari den plakan kokatutako ertz egonkorrak
plaka zamalkatzaileko ertz aktibo batekin (12.1A Ird.) edo arkuaurre-eremu
batekin (12.1B Ird.) egin dezake talka. Bergentzia bereko subdukzio-eremu bi
izanez gero, hondoratzen ari den plakaren arku-ostea plaka zamalkatzaileko ertz
kontinental aktibo batekin (12.1C Ird.) edo arkuaurrearekin (12.1D Ird.) egin
dezake topo. Azkenik, subdukzio-eremu biak aurkako norabidean hondoratuz gero
bi plaka zamalkatzaileen arteko talka gertatzen da, hiru kolisio mota bereiziz
talkan parte hartzen duten arkuaurre eta ertz kontinetal aktiboen artean sor
daitezkeen konbinazioen arabera (12.1E, 12.1F, 12.1G Irdk.). Beraz,
kontinenteen arteko bi kolisio mota bereizten dira (12.1A eta 12.1E Irdk.),
hiru kontinente eta irla-arkuen arteko kolisio mota (12.1B, 12.1C, 12.1F Irdk.)
eta irla-arkuen arteko beste bi kolisio mota (12.1D, 12.1G Irdk.).
Subdukzio-eremuetan lurrazal kontinentalezko edo irla-arkuen lurrazala
barneratzen hastean ertz konbergentetako subdukzio-prozesua bi eratara buka
daiteke. Alde batetik, subdukzio-eremuaren kokapena alda daiteke inguruko
plaken zinematikan aldaketa nabarmenik eragin gabe. Bestetik, subdukzio-eremua
desagertu eta kolisio prozesu bat has daiteke, inguruko plaken berrantolaketa
zinematikoa eragingo duena. 12.1 irudiko kolisio mota bakoitzaren ondoan
kolisioaren ondorengo bilakaera logikoena irudikatu da.
Subdukzio-eremu bakarreko kolisioetan ertz kontinental egonkorra subdukzio-
eremuan barneratzean subdukzioa gelditu egiten da (12.1A, 12.1B Irdk.).
Kontinente-kontinente kolisioaren kasuan (12.1A Ird.) konbergentzia nonbait
zurgatu behar denez Lur osoko plaken zinematikaren berrantolaketa eman daiteke.
Irla-arkuen eta kontinenteen arteko kolisioaren kasuan (12.1B Ird.), subdukzio-
eremu berria sor daiteke kolisio-eremuaren azpitik, subdukzio-polaritatearen
alderanzketa eragingo duena.
Subdukzio-eremu bikoitz paraleloetan (12.1C. eta 12.1D Irdk.) kolisioaren
ostean aktiboa mantentzen den subdukzio-eremuak zurga dezake subdukzio-eremu
bat desagertzean gertatzen den subdukzio proportzioaren hazkuntza.
Aurkako norabideko subdukzio-eremu bikoitzetan konbergentzia kontinente-
kontinente talka batekin (12.1E Ird.) buka daiteke, orduan plaken sistema osoa
berrantolatu beharko da, planeta-mailako aldaketak sortuz plaken zinematikan.
Aldiz, kolisioa irla-arku eta kontinente baten artekoa (12.1F Ird.) edo bi
irla-arkuen artekoa (12.1F Ird.) denean kolisioaren ostean litosfera ozeanikoa
kolisio-eremuaren azpitik kokarazten duen subdukzio-eremu berri bat era
daiteke.
Subdukzioa jasaten ari den ezpala eta honekin lotutako dentsitate txikiko
eremua (irla-arkua edo kontinentea) elkartuta mantentzen diren bitartean
kolisioa aktiboa izango da (adibidez Indiako eta Eurasia plaken arteko
konbergentzia oraindino ez da bukatu). Aldiz, kolisioa gidatzen duen ezoalen
tirakada indarra desagertzean (5.2 atala), hau da, subdukzioa jasan duen ezpala
eta dentsitate txikiko eremua banatu egiten direnean, plaken arteko mugimendu
konbergente erlatiboa desagertu egiten da. Orduan, aurretik banatuta egon diren
plakak orain plaka bakarra osatuko dute. Kolisioak elkartutako plaka hauen
arteko mugarijostura tektonikoaderitzo, eta sarritan arroka mafiko eta
ultramafikoen aztarnak gordentzen dituen xingola baten bitartez dago
adierazita.
Gaur egun argo dago kontinenteen barnean bereizten diren gerriko ofiolitikoak
jatorrian masa kontinental ezberdinak banatzen zituzten arro ozeanikoen
aztarnak direla. Ondorioz, ofiolitak kolisio baten froga zalantzagabea dira.
Ofiolitak, oro har, bi era ezberdinetan koka daitezke lurrazal kontinentalaren
gainean: (1) gehienak kontinente-ertz egonkor eta subdukzio-eremu azpiozeaniko
baten arteko konbergentziaren ondorio dira, konbergentziaren ondorengo
kolisioak ofiolita deformatu eta sakabanatu egingo duelarik; (2) gutxi batzuk
hondoratzen ari den plaka ozeanikotik bereiztutako zati bat subdukzio-eremuko
plaka zamalkatzailean estekatuta gelditzean sortzen dira. Munduan zehar
deskribatutako ofioliten kopuru eta mota ugariak aintzat harturik argi dao
kolisioak prozesu geologiko arrunt eta garrantzitusak direla (12.2 Ird.).
12.1.- KOLISIOAREN URRATS NAGUSIAK
Kolisio-orogenoen izaera baldintza askoren menpe dago, talka jasaten duten
plaken mugimendu erlatiboak, kolisio-proportzioak, kolisioan parte hartzen
duten eremuen inguruko litosferaren izaera eta bakoitzaren ezaugarri fisikoak
(adina, tenperatura, tamaina, geometria eta konposizioa), besteak beste.
Adibidez, kratoi zahar "hotz" batek gerriko orogeniko gazte "bero" baten aurka
joz gero, kratoiak gerriko orogeniko erlatiboki ahulean bultzakada handia
eragingo du. Kratoiak gorputz zurrun baten gisa jokatuko du eta gerriko
orogenikoan deformazioa lurralde zabalean barreiatzeaz gain bertan zurgatuko da
konbergentziaren gehiengoa. Aldiz, kratoian garatutako deformazio-egiturak
eskala txikikoak baino ez dira izango. Bi eremuen arteko kolisioa zehiarra
denean kolisioa diakronikoa izango da, eta litosfera kontinentalak kremailera
baten gisa elkartuko dira (12.3 Ird.). Esandakoarekin errez uler daiteke oso
zaila dela izaera bereko bi kolisio-prozesu aurkitzea. Hala ere, kolisio-
prozesu guztietarako amankomunak diren zenbait urrats zehaz daitezke eta
horretarako bi kontinenteen arteko kolisioa hartuko da adibidetzat (12.4 Ird.).
1. urratsa, kolisioaren aurrekoa. Kolisioaren aurretik A kontinentea B
kontinentearen azpitik hondoratzen ari den litosfera ozeanikoarekin bat eginda
dago (12.4A Ird.). A kontinentearen ertza egonkorra da eta B kontinentearena
aldiz, Andear motako ertz konbergentea.
2. urratsa, hasierako elkarreragina. Kolisioa berehala hasi behar denaren
estreinako seinalea subdukzio-eremuko kanpo-sabelduratik igaro ahala A
kontinentearen ertzak jasaten duen gorakada eta luzapena da (12.4B Ird.).
Ertzaren gorakada kontinente-plataforma itsas-mailaren gainetik kokarazteko
bestekoa izan daiteke. Gorakadaren eraginez ertz egonkorrak jasaten duen
luzapena ertzarekiko paraleloak diren faila normalen sorrerarekin zurgatzen da.
3. urratsa,subdukzioaren bukaera/kolisioa. Konbergentziak aurrera jo ahala ertz
egonkorra fosaraino garraiatua izaten da (12.4B Ird.). Arku magmatikoan
jatorria duten turbiditek ertz egonkorreko materilak estaltzen dituzte. Beraz,
ertz egonkorraren gaineko materialen eta turbiditen artean diskordantzia nagusi
bat eratuko da. Kolisioak hasiera batean ondo geruzatutako ertz egonkorreko
sekuentzi sedimentarioan garatuko den toles-zamalkadura gerriko bat (fold-
thrust belt) sortuko du. Gerriko hau denborarekin A kontinentearen barne-
alderantz hasiko da. Zamalkaduren pilaketak eragindako gainzamak kontinenteko
azalaren hondorapena eragingo du eta ondorioz arro sedimentario bat garatuko da
A kontinentean (12.4C Ird.).
Kolisioak eragindako laburketaren eraginez, aurretik ertz egonkorrean
garatutako faila normalen alderanzketa gerta daiteke eta, era berean, barne
eremuetatik gertuen dauden failez mugatutako ertz egonkorreko ezpalak ertz
egonkor zaharreko materialen gain zamalka daitezke (12.4C Ird.). Prozesu honi
arroaren alderanzketa (basin inversion) deritzo, arroaren eraketan zehar
estentsioz sortutako faila normalak orain, kolisioan zehar, alderantzizko
mugimenduarekin birraktibatzen baitira. Barne-eremuan, kontinente-ozeano
mugatik eratorritako litosfera ozeanikozko ezkata bat (ofiolita) A kontinenteko
arroken gain zamalka daiteke. Litosfera ozeanikoaren aztarna hauek kolisio-
mendikatean zehar ez-jarraitua den xingola estua osatuko dute. Xingolak
kolisioaren aurretik bereizten ziren bi plaken arteko mugaren kokapena
adierazten du, jostura tektonikoa. Orogenoaren barne eremuetan lurrazala zeharo
loditzen da toles moldakor eta sakoneko zizailen bitartez. Deformazio honek
eragina du subdukzioan zehar aktiboa izan den arku bolkanikoaren sustraian.
Eskualde metamorfismoak, noizbait azaletik gertu baina orain sakonean berotuta
eta deformazioaren eraginpean dauden arroketan eragin zabala du. Ondorioz,
orogenoaren barne-eremuetan foliatutako arroka metamorfikoz (gneis eta
eskistoak) osatutako lurralde zabalak garatzen dira. B kontinentearen gain
deformazio-estiloa parekoa da, baina egituren bergentzia A kontinentearen
ertzan garatutakoaren aurkakoa izango da. Era berean, B kontinentearen kanpo-
eremuetako toles-zamalkadura gerrikoa A kontinentearena baino askoz zaharragoa
izan daiteke, kolisioaren aurreko urratsean garatzen hasten delako.
Kolisioan zehar failek lurrazalean noraino barneratzen diren ez da ondo
ezagutzen. Baliteke kolisio-orogenoetako deformazio-egitura gehienak
lurrazalaren erdialdean kokatutako faila nagusi baten gainetik geratzea. Faila
nagusi honen azpitik arrokek jasaten dituzten tenperatura, presio eta esfortsu
diferentzialak ain dira handiak lurrazala fluido likatsuen portaera izan
dezakeela. Hala ere, bi plaken arteko ukipenak litosfera osoa zeharkatzen du
eta subdukzioak irauten duen bitartean behintzat aktibo mantenduko da.
12.2.- MENDIKATEETAKO SUSTRAIEN JATORRIA
Munduko mendikateen gehienen azpitik, berdin da beraien jatorria zein den,
arruntak direnak baino lurrazal kontinental lodiagoak neurtzen dira. Loditasun
honen arrazoietako bat 1.2.3 atalean deskribatutako isotasiaren indarra da,
baina isostasia aktibatzeko lurrazal kontinentala loditzen duen beste
prozesuren bat aurkitu behar da
Oro har, lurrazal kontinentalaren hasierako loditzea azaltzeko bi dira
plazaratu diren eredu nagusiak, bata subdukzio prozesuekin eta bestea kolisio
prozesuekin lotuta. Subdukzioan oinarritutako hipotesiak, lurrazal kontinentala
ertz kontinental aktiboen azpian hondoratzen ari den litosfera ozeanikoaren
eraginez sortutako magma mafikoen igoera eta intrusioengatik gertatzen dela
iradokitzen du (12.5A Ird.). Mantuko magma-gorputzen hozketak eta
kristalizazioak inguruko lurrazalaren arrokak berotzen ditu, magma granitiko
ugariko gune mugikorr bat eratuz. Era honetan, magmek eragindako lurrazalaren
hasierako loditze prozesuak eta isostasiak bermatuko lukete kontinentearen
azaleko erliebearen hazkuntza. Eredu honen bitartez sortutako sustraien adibide
aipatuenak Kaliforniako Sierra Nevada mendizerra eta Erdiko Andesak dira.
Kolisio-ereduetan aldiz, konpresio indarrek sortutako egiturak dira lurrazal
kontinental lodia garatzeko iradokitzen diren egiturak. Era honetan, lurrazala
prozesu ezberdinen bitartez lodi daiteke (12.6 Ird.): kontinente batek bestea
zamalkatzen duenean (12.6A Ird.); zamalkadura nagusia faila antitetiko
batengatik zeharkatuta dagoenean (12.6B Ird.); kolisioa jasan duten bi
kontinentetako ertzetan alderantzizko faila simetrikoak geratzen direnean
(12.6C Ird.); edo, besterik gabe, kolisio-eremuko loditze moldakor uniformea
ematen denean (12.6D Ird.).
Kasu gehienetan, subdukzio- zein koliso-mendikateetan, kolisio-ereduak intrusio
magmatikoen ereduak baino egokiagoak dirudite. Andes edo Sierra Nevadako
mendikateetan bertan ere, luzera guztian zehar lurrazalaren loditze prozesurako
jatorri magmatikoa soilik erabiltzea ezinezkoa da. Gainera, lurrazal
kontinentala loditzeko prozesu nagusiak magmatikoak balira irla-arkuen azpitik
benetan dagoena baino lurrazal lodiagoa aurkitu beharko lirateke.
Zenbait mendikateetan, Alpetan adibidez, zehar-ebaki konpentsatuetan neurtutako
laburketa-kopurua sustraiaren luzera transbertsala neurtzean ondorioztatzen
dena baino handiagoa da. Hau da, sedimentuek adierazten duten neurrian lodiera
arrunteko lurrazal kontinentala estutuko balitz, lurrazalaren lodiera benetan
duena baino handiagoa izango litzateke. Ezberdintasun honen zati bat, norabide-
failek zehar-ebakitik kanpo desplazatzen dituzten materialen eraginez azal
daiteke. Arazoa konponduko lukeen beste azalpen bat, kolisio jasaten dituzten
lurrazal kontinentalaren ertzak normalak baino argalagoak izatea da. Ertz hauek
tektonikoki argalduta egon daitezke aurretik jasandako rift kontinentalaren
prozesuan zehar. Lodiera arrunteko bi lurrazal kontinentalen ordez (lerro ez-
jarraitua) ertz kontinental argalduak parte hartuz gero mendikatearen lodiera
askoz txikiagoa litzateke (12.7 Ird.).
12.3.- OFIOLITAK
Ofiolitak litosfera ozeanikoaren lurgaineko aztarna gisa interpretatzen dira.
Interpretazioa baieztatu zenetik, 1960. hamarkadaren geroztik, ofioliten
ikerketak garrantzi handia lortu du batez ere bi esparrutan duen
eraginarengatik. Alde batetik, litosfera ozeanikoaren gain ikerketa zehatzak
burutzeko oso tresna baliogarria delako, itsas-hondoko ikerketek dituzten
arazoak ekidinez. Bestetik, ofiolitak desagertutako arro ozeanikoen aztarna
bakarrak direnez, iragan geologikoan egon eta desagertu diren ozeanoak
finkatzeko eta birreraiketa paleogeografiko zehatzak burutzeko tresna oso
baliogarriak direlako. Adin oso ezberdineko plaka guztietako mendikateetan
ofiolitak deskribatu direnez (12.2 Ird.), kolisio-prozesuak historia
geologikoaren barne prozesu tektoniko nagusienetarikoa izan dela onartu behar
da.
Ofiolitak sekuentzi konkretua erakusten duten arroka-elkarte bereziak dira.
Arroka-elkarte hau oinetik gainara ondorengo arroken bitartez dago eratuta:
hidratazioaren eraginez serpentinizazio gradu ezberdina duten peridotitak,
bandeatu nabarmena erakusten duten arroka ultramafikoen pilaketak eta gainetik
gabro bandeatuak, egitura masiboko gabroz osatutako maila bat, beraien artean
intruitzen diren basaltozko filoiez eratutako konplexu filoniarra, kolada edo
kuxin-laba gisa agertzen diren laba basaltikoak eta gainean sedimentu pelagiko,
hemipelagiko edo bolkanogenikoak (12.8 Ird.). Horrela deskribatuta ezinezkoa da
litosfera ozeanikoa osatzen duten materialekin (2.5 atala) erakusten dituen
parekotasunak ez ikustea.
Ofiolitak arroka-elkarte sekuentzia osoa erakutsiz (gutxienekoak) edo
zatitutako sekuentzi litologiko partzialetan (gehienak) ager daitezke. Gainera,
ondo zaindutako konplexu ofiolitikoen artean arroka-elkarte sekuentzi osoa
erakusten ez dituztenak ere badaude. Honek, sekuentziaren zatiketa tektonikoa
egon dela edo jatorrizko litosferen artean egon daitezkeen ezberdintasunak isla
dezake.
12.3.1.- Ofioliten kokapen ereduak
Litosfera ozeanikoaren bukaera arrunta subdukzio-eremuetan desagertzea da, hala
ere, zenbait aztarna itsas-mailaren gainetik ere agertzen direla ezin da ukatu.
Litosfera ozeanikoaren zatiak irla-arkuen edo lurrazal kontinentalaren gainean
kokarazten dituen prozesuariobdukzioaderitzo. Egun, irla-arkuen gainean
litosfera ozeanikoa kokarazten duen prozesua ozeano Barearen hegomendebaldean
iker daiteke, Nueva Caledonia eta Papusia-Nueva Guinea lurraldetan. 12.9
irudian azkeneko ofiolita honen obdukzioa erakusten duen eredu geofisikoa
islatu da.
Lurrazal kontinentaleko ofiolitak kontinente-plataforman eta kontinente-
ezpondan metatutako sedimentuen gainean kokatuta daude tektonikoki,
kontinentearen barnealderanzko bergentzia erakusten dituzten angelu txikiko
alderantzizko failen bitartez (12.8B eta C Irdk.). Ertz egonkorrean plataforma
eta ezpondako sedimentuak 12.8C irudiak erakusten duen bezala egoten dira
antolatuta. Konplexu ofiolitikoen azpitik aldiz, inbrikatutako zamalkadura
tektonikoen bitartez sakonera handiko sekuentziak sakonera txikikoak
zamalkatzen dituzte (12.8B Ird.). Era berean, konplexu ofiolitiko ugariren
gainetik sakonera txikiko edo airepeko sedimentuak dikordanteki metatuta
agertzen dira. Ofiolitekin elkartutako sedimentu hauek oso baliogarriak izan
daitezke ofiolitaren kokapen garaia zehazteko, halabeharrez azpiko material
gazteenen ondoren eta gaineko sedimentu zaharrenen aurretik kokatu behar
delako.
Ofiolitak lurrazal kontinentalaren gainean nola kokatzen diren azaltzen
dituzten eredu ugari proposatu izan dira. Ondoren gaur egun onarpen handieneko
bi ereduak azalduko dira.
Lehenengoak, ofiolitak subdukzio azpiozeanikoa duen fosa batera hondoratzen ari
den plakako lurrazal kontinentala iristerakoan, sortuko direla iradokitzen du
(12.10 Ird.). Subdukzioa jasaten ari den plakako lurrazal kontinentala
fosaraino heltzean inertziarengatik subdukzitzen hasiko da eta mantuak eragiten
dion goranzko indarra subdukzio-indarra baino handiagoa denean soilik geldituko
da (12.10A Ird.). Orduan, oreka isostatikoa bilatzeko lurrazal kontinentalak
gorantz abiatuko da, gainetik duen litosfera ozeaniko zatia ofiolita bihurtuz
(12.10B Ird.).
Bigarren ereduak, ofiolitak litosfera ozeanikoaren ahultasun-eremuren bataz
baliatuz ertz kontinental aktibo baten gainean kokatzen direla iradokitzen du
(12.11 Ird.). Hondoratzen ari den litosfera ozeanikoaren zati bat, aurretik
zegoen failaren bat edo gandorraren ardatza erabiliz (12.11A Ird.), subdukzio-
eremuko plaka zamalkatzailearen gainetik koka daiteke (12.11B Ird.). Prozesu
hau lurrazal ozeanikoaren zabalkuntz-abiadura subdukzio-eremuko zurgatze-tasa
baino handiagoa denean gerta daiteke.
12.3.2.- Omaneko ofiolita
Omaneko ofiolita munduko ofiolitarik handiena da, Arabiako ertz Indikoan zehar
500 km-tan luzatzen da eta 50 eta 100 km arteko zabalera erakusten du (12.12
Ird.). Gainera lurraldeko klima desertikoaren ondorioz azaleramenduak izugarri
onak dira eta ikerketa oso zehatzak burutu ahal izan dira bertan. Munduko beste
ofiolita guztiekin konparatuz beste ezaugarri bereizgarri bat ere badu,
obdukzioa eragin duen plaken arteko konbergentzia oraindino ez da bukatu, hau
da, plakek garraiatzen dituzten kontinenteek ez dute kolisio prozesurik jasan.
Geologikoki ez da denbora asko igaroko kolisioa gertatu aurretik, plaken
zinematika gaur egun bezala jarraituz gero 2 Mu barru Makraneko subdukzio-
eremuak ofiolita sortu duen ozeanoaren azken 100 km-ak zurgatuko dituelako
(12.12 Ird.). Ondoren, plaka Arabikoa eta Euroasiatikoak kolisioa jasango dute
mendikate berri bat eratuz, ofiolita zanpatuz eta ozeanoa desagertaraziz.
Orduan, Omaneko ofiolita kolisioarekin erlazionatutako prozesu tektonikoen
eraginez guztiz sakabanatu eta deformatu egingo da.
Behe-Kretazeoan Ozeano Indikoan zabalkuntz-abiadura azkarreko gandorra zegoen.
Gandorra Arabiako kostaldetik 400 km-ra kokatuta zegoen, bien artean Hawasina
deritzon ozeano-arroa zegoelarik. Gutxi gora behera Kretazeoaren erdian (100-95
Mu) plaken mugimenduen berrantolaketa bat izan zen eta ozeano-gandorrean nagusi
zen mugimendu dibergentea, miloi urte batean baino tarte laburragoan, mugimendu
konbergentea bilakatu zen. Orduan, jadanik zereginik ez zuen ozeano-gandorrak,
konbergentziak eragindako laburketa zurgatzeko sortu zen zamalkaduraren
abiapuntu bilakatu zen (12.13 Ird.). Jatorriz gandorrean astenosfera bero eta
deformagarria lurrazaletik oso gertu dago eta konpresioaren eraginpean
ahultasun-eremu bezala jokatzeko toki aproposa da, bertan litosfera guztia
astenosferatik aldentzen delarik.
Ordutik, Arabia eta Laurasiaren arteko konbergentzia-abiadura gutxi gora behera
2 cm/u-koa izan da. Abiadura honetan zamalkadura-fronteak, eskabadora baten
palak bezala, Hawasina arro ozeanikoaren hondoan aurkitutako metakin guztiak,
kontinentetik zenbat eta gertutago egon adinez zaharragoak direnak, aurretik
eramaten ditu. Gaur egun, oso arrunta da Omaneko ofiolita inguratuz Hawasina
arroko sedimentu itsastar hauen guztien nahasketa aurkitzea (12.12 Ird.).
Orain dela 80 Mu inguru, zamalkadura hasi zenetik 15-20 Mu-ra, mantu
ofiolitikoa Arabia penintsulako ertzaren gainean kokatu zen. Zamalkadurak
eragindako zamaren ondorioz Arabiako ertz kontinentala okertu eta ofiolitaren
azpitik hondoratu zen (12.13 Ird.). Lurrazal kontinental arinak mantu
astunagoan hondoratzeko aukera handirik ez duenez, ertzaren subdukzio-prozesua
progresiboki moteldu egiten da. Hondoratzeko zailtasun hauen eraginez ertz
kontinentalean zamalkadura horizontal berriak garatzen dira. Egitura hauek ertz
kontinentala gehiago loditzen dute, subdukzioak aurrera egiteko eragozpen
gehiago ezarriz. Azkenik, ertz kontinentalaren subdukzioa 50 km-ko sakoneran
gelditu egiten da, ertzeko 100-200 km zurgatu ondoren.
Beraz, Arabiako ertza narrasdura-mantu ofiolitikoarenpean gelditu zen, baina
oraindino bi kontinenteen arteko indar konbergenteak ez zirenez desagertu
prozesu berri bi sortu ziren hauek zurgatu ahal izateko. Alde batetik,
subdukzio-eremu berri bat sortu zen Eurasia plakaren hegoaldeko ertzan,
Makraneko subdukzioa (12.12, 12.13 Irdk.). Subdukzio berriaren eraginez
garatutako arku bolkanikoaren jardueran eratu diren arroka bolkaniko eta
plutonikoen adinen bitartez, Arabiako ertzaren gain ofiolitaren obdukzioa
gelditu eta berehala, subdukzio-eremu berria jaio zela ezagutu ahal izan da.
Bestetik, Makraneko subdukzio-eremu berria sortzean, Arabiako ertza litosfera
ozeanikoaren azpitik hondorarazten zituzten indarretatik libre aurkitu zen.
Ondorioz, oreka isostatikoaren bila goranzko mugimendu bat izan zuen,
lurrazalaren konkorketa eraginez. Konkorketak mendebalde eta ekialderanzko
labainketak eragin zituen eta ofiolita zatiak eta Hawasina sedimentu
itsastarrak gaur eguneko kokapena lortu zuten.
Azkeneko 60 Mu-tan zehar Makraneko subdukzio-eremuak zurgatu du Eurasia eta
Arabiaren arteko mugimendu konbergentea, baina plaken zinematikan aldaketa
handirik egon ezean, lehen aipatu bezala ozeano guztia desagertu eta bi
kontinenteen arteko kolisioa gertatuko da (12.13 Ird.).
12.3.3.- Ofiolita mota ezberdinen jatorria
Munduko ofiolita gazte (azkeneko 1000 Mu-tan sortutakoak) guztien lodiera ez da
15 km-tik gorakoa izaten. Lodiera hau jatorrizko litosferaren lodierarekin
lotzen da eta litosfera ozeanikoa adinarekin berehala hoztu eta loditu egiten
dela ezagutzen denez, zamalkatutako litosferaren ezaugarriak halebeharrez bat
etorri behar dira litosfera gazte eta bero batekin.
Nahiz eta ofiolita guztiak litosfera gazte eta berotik eratorriak izan, beraien
artean arroken izaeran eta eratuta daudeneko geruza bakoitzaren garapen
erlatiboarengatik ezberdin daitezke. Adibidez, Tibeteko Chigaze ofiolitan
gabrozko geruza ia agertu ere ez da egiten, Omaneko ofiolitan beti 2 km-tik
gorako lodiera duen bitartean. Ofiolitak barne eraketaren bitartez ere ezberdin
daitezke; Chigaze ofiolitaren konplexu filoniarra bertikala izan beharrean
horizontala da. Ofioliten ezaugarri geokimikoak ere erabili izan dira beraien
arteko ezberdintasunak finkatzeko. Ezberdintasun hauek guztiak sailkapen
genetiko bat egiteko erabili nahi izan dira. Alde batetik, gandorretan edo
subdukzio-eremu baten gaineko arroan kokatutako litosfera ozeanikoa
errepresentatzen ote duten ziurtatu nahi izan da. Eta bestetik, ofioliten
jatorria gandorretan kokatuz gero, gandorraren espantsio-abiadura azkarra edo
motela izan ote den finkatzeko asmoarekin.
Garai batean, ofiolita guztiak subdukzio-eremu azpiozeanikoen gainean
kokatutako arkuostetako litosfera ozeanikotik zetozela iradoki izan zen. Egia
esan, arkuosteak kontinente-ertzetatik gertu daudenez eta konpresioaren
eraginpean egon daitezkeen lurraldeak direnez ofioliten sorrera-eremu logikoena
direla dirudi. Ofiolita gehienen ezaugarri geokimikoak irla-arkuekin lotuta
zeudela ezagutu zenean hipotesi honek indar handia hartu zuen. Hipotesia ezin
da eztabaidatu Canyon Mountain (Oregon) bezalako ofiolitarentzat, lurrazal
ozeanikoak konposizio andesitikoa baitu. Omaneko ofiolitaren ezaugarri
geokimikoek gauza bera iradokitzen dute, baina deskribatu den bezala garbi dago
ozeano-gandorrean duela jatorria. Beraz badirudi, zamalkaduraren estreinako
urratsetan sortzen diren laba emisioak kutsatu egiten direla zamalkaduraren
azpiko lurrazala zeharkatu ahala, rta irla-arkuetako ezaugarri geokimikoak
bereganatu. Hortaz, ezin da baieztatu ofiolita guztiak eremu batean edo bestean
sortu direnik. Hala ere, oso garrantzitsua da jatorria bereiztu ahal izatea,
zerikusirik ez duten eremu geodinamikoak direlako eta birreraiketa
paleogeografikoak egiterakoan hipotesi oso ezberdinen erantzule izan
daitezkelako.
Ofiolitetan egiten den sailkapen orokorrenean bi multzo bereizten dira,
bakoitzak mantu litosferikoan aurkezten duen peridotita motaren arabera:
ofiolita lherzolitiko eta harzburgitikoak (12.14 Ird.). Ondoren bi ofiolita
mota hauen sorrera ulertzeko beharrezkoak diren oinarriko petrologiaren zenbait
kontzeptu azalduko dira.
Goi-mantuko peridotita mota arruntenari lherzolita deritzo. Peridotita
guztietan bezala olibinoa da osagai nagusia, eta honekin batera beste bi
silikato, zehazkiago bi piroxeno ezberdin agertzen dira (%30-tik behera). Bata
enstatita izeneko ortopiroxenoa da eta olibinoaren konposizio bera du, baina
silizio portzentai altuagoarekin. Bigarrena, diopsido izeneko klinopiroxenoa
da, eta kimikoki aberatsagoa da, aurreko mineralak dituzten silizio, burdina
eta magnesioaz gain kaltzioa, aluminioa, sodioa eta kromoa barneratzen duelako.
Nahiz eta agian larregi sinplizikatzea izan, diopsidoaren konposizioa basalto
baten antzekoa dela esan daiteke. Lherzolitek aluminioan aberatsa den beste
mineral bat ere barneratzen dute (%10-tik behera). Mineral hau lherzolitak
oreka lortzen dueneko sakoneraren arabera desberdina da; 75 km-tik behera
granatea da, 75 eta 30 km bitartean espinela eta 30 km-tik gora plagioklasa.
Beraz, ofiolita baten mantuko peridotitetan halako mineralen bat identifikatuz
gero, peridotiten gutxi gora beherako egonkortasun-sakonera zehaz daiteke.
Lherzolitak dira mantuaren jatorrizko arrokak eta honen fusio partzialaren
bitartez magma basaltikoak sortzen dira. Fusioak, lehendabizi aluminiodun
mineralean eta diopsidoan du eragina, eta fusio-tasaren arabera mineral hauek
gero eta urriagoak izango dira mantuaren barne. Bi mineral hauek desagertzean
soilik olibinoz eta enstatitaz eratutako arroka bat geldituko da, hau da,
harzburgita bat. Harburgitek fusioaren eraginez aluminioan txirotu eta kromoan
aberastuko den espinela bat barneratzen dute. Goranzko bidean magma basaltikoek
Mohoaren azpiko harzburgiten enstatita disolba dezakete. Ondorioz, olibinoz eta
kromoan aberatsa den espinelaz soilik eratutako arroka geldituko da, dunita
izenekoa (12.15 Ird.).
Laburbilduz, lherzoliten fusio partzialaren bitartez magma basaltiko bat eta
harzburgiten konposizioa duen hondakin solidoa sortuko dira. Prozesua era
honetan deskriba daiteke:
Lherzolita -----harzburgita + basalto
Harzburgitak arroka errefraktarioak direnez ezin dituzte magma basaltikoak
sortu. Baina, barneratzen duten ortopiroxenoa, sakonera handiagoetan eratutako
magmen eraginez disolba daiteke. Orduan, hondakin solidoa ezagutzen den
arrokarik errefraktarioena izango da, ia olibinoz soilik eratutako arroka,
dunita deritzona. Beraz, bigarren erreakzio bat idatz daiteke:
Harzburgita + basalto (1) -----
dunita + basalto (2)
12.14 irudian, Oman eta Trinitiko ofioliten zutabe eskematikoak irudikatu dira,
ezberdindutako bi ofiolita moten adibidetzat. Ondoren bien arteko ezberdintasun
nagusienak aipatuko dira:
   1. Peridotitetan. Omaneko ofiolitan peridotitak harzburgita motakoak eta
      Trinityn lherzolita motakoak dira. Bietan, lurrazal ozeanikoaren azpitik
      dunitaz osatutako xingola irregularrak agertzen dira, baina Omanen
      ugariagoak dira. Omaneko harzburgitak horizontalki orientatuta daude, eta
      mineralen orientazio honek hozketaren aurreko mantuaren mugimendu-
      norabidea islatzen du. Aldiz, Trinityn mantuko mineralen orientazioa
      askoz bertikalagoa da, eta Moho etangunearen azpiko geruza mehe batean
      soilik (100-300 m) da horizontala.
   2. Gabroetan. Omaneko ofiolitaren gabroek Trinitykoak baino askoz ere
      geruzapen hobea dute eta nabarmen lodiagoak eta jarraituagoak dira.
      Trinityn, peridotita eta konplexu filoniarraren arteko trantsizioa toki
      askotan, oso deformatuta dago eta gainera dauden gabroak birkristalizazio
      nabarmena erakusten dute. Trinityko ofiolitan lurrazal ozeanikoa Omaneko
      baino askoz ere meheagoa da (6 km Omanen eta 2-3 Trinityn), eta
      ezberdintasunaren arrazoi nagusia gabrozko geruzak duen garapen eskasa
      da.
   3. Konplexu filoniarrean. Maila honetan ezberdintasunak gutxi dira.
      Adierazgarriena agian, Trinity motako ofiolitetan dike basaltikoak ez
      direla soilik konplexu filoniarrera mugatzen, sustrai sakonagoak dituzte,
      sarritan mantuko peridotitetan.
12.4.- KOLISIO-MENDIKATE IKUSGARRIENA: HIMALAIA
Lurraren azaleko egitura geologiko nagusienak seguraski bi kontinenteen arteko
kolisioaren bitartez sortutako mendikateak izango dira. Kolisio prozesuek
berebiziko garrantzia dute Lurreko bilakera geologikoan eta sarritan lurraren
azaleko garapen biologiko orokorra ere baldintza dezakete. Azken finean,
kontinenteen arteko talkak superkontinenteak sortzeko prozesu eraginkorrena
dira.
Himalaia-Tibet izeneko gerriko orogenikoa askoz zabalagoa den kolisio-sistema
Alpetar-Himalaioaren barne kokatzen da. Sistema hau Gibraltarreko itsasartetik
abiatu eta Europaren hegoaldea eta Asiaren ekialdea zeharkatuz, Himalaiatik
luzatzen da Txina eta Asiaren hegoekialdean zehar Ozeano Barearen inguruko
gerrikoarekin bat egin arte. Orotara 7000 km-tik gorako luzera du eta eremu
ikusgarriena zalantzarik gabe Himalaia-Tibet orogenoa da. 12.16 irudian sistema
Himalaio osoaren mapa tektoniko orokorra aurkezten da. Nahiz eta prozesu
orogenikoak batez ere arroka aurre-Mesozoikoetan eragina izan, Mesozoikoan eta
Tertziarioan zehar garatu zen, eta egun oraindino aktibo mantentzen dela esan
genezake. Beraz, gaur eguneko ozeanoak zabaltzen egon diren bitartean
garatutako orogenoa dela esan daiteke, eta ondorioz, mendikatearen garapen-
urrratsak ozeanoetako xingola magnetikoen ikerketaren bitartez finka daitezke.
Oro har, sistemaren bilakaera Atlantiar eta Indiar ozeanoen zabalkuntzaren
eraginez gertatutako, Eurasia, Afrika, Arabia eta Indiaren arteko konbergentzi
eta kolisioaren ondorioa izan da.
Lurreko kontinente-kontinente kolisio-mendikate gazteena eta agian horren
ondorioz ikusgarriena da Himalai-Tibet orogenoa. Oro har, geografikoki bi eremu
nagusietan bereiz daiteke, hegoaldean E-W norabidean luzatzen diren garaiera
handiko Himalaia eta Karakorum mendilerroak daude eta iparraldean izugarri
zabala den Tibeteko plataforma (12.17 Ird.). Orogenoa, batez ere, azkeneko 70-
50 Mu-tan gertatutako India eta Asiaren arteko kolisioaren ondorioa da. Bi
kontinente hauen arteko kolisioa zein sistema Alpetar-Himalaioaren osoko
egitura konplexua, Paleozoikoaren geroztik lurrazal kontinentalezko bi masa
izugarrien arteko konbergentziaren ondorioz (Laurasia iparraldean eta Gondwana
hegoaldean) subdukzioa pairatzen duen Tethys itsasoaren desagerpenarekin batera
garatu zen.
Egun, India eta Asiaren arteko kolisioa oraindino aktiboa da eta bertan plaken
arteko mugaren bilakaera oso ondo zehaztuta dagoenez kolisio-mendikateak
aztertzeko adibiderik egokiena bezala har daiteke. Oso ondo identifikatzen dira
kolisioarekin batera garatutako egitura geologiko ezberdinak: eskala handiko
zamalkadurak, norabide-faila eta faila normalen sistemak, leukogranitoen
kokapena, bolkanismo urrats nagusiak, eskualde metamorfismoa eta kontinente
barneko zein ozeano eta kontinente-ertzen artean sortzen diren arro
sedimentarioak. Himalaia-Tibet orogenoaren dimentsio eta garaiera izugarriek,
munduko klima aldaketa orokorrean nolabaiteko eragina izan dutela iradoki izan
da.
India eta Asiaren arteko kolisio prozesuarekin batera sortutako egitura
geologikoak eta beraien garapena ulertzeko beharrezkoa da kolisioaren aurreko
lurralde kontinental eta ozeanikoen arteko distribuzioa eta bilakaera nolakoak
izan diren jakitea. Beraz, orogenoaren ezaugarri nagusiak ulertu ahal izateko,
lehendabizi prozesuan inplikatuta dauden lurraldetako Zenozoikoaren aurreko
bilakaera geologikoa aztertuko da, eta ondoren Zenozoikoan zehar garatutako
egitura nagusiak eta gertatutako prozesu igneo, metamorfiko eta sedimentario
orokorrak deskribatuko dira.
12.4.1.- Paleozoiko eta Mesozoikoko ezaugarri tektonikoak
Himalaia-Tibet orogenoa Eurasiako hegoaldeko ertzan Paleozoiko goiztiarretik
atzekitzen joan diren ingurune tektoniko ezberdinetako (zenbait
mikrokontinente, flysch konplexuak eta irla-arkuak) collage tektoniko
konplexuaren bitartez eratu da. Ondoren, kolisioan parte hartu duten lurralde
ezberdinen izaera eta beraien arteko harremanak aztertuko dira, azken finean
kolisioarekin lotutako egiturak nondik datozen ulertzeko beharrezkoa delako.
Batez ere, Himalaia-Tibet orogenoaren hegoaldean kokatutako Himalaia
mendilerroan eragina izan duten jatorri ezberdineko materialak eta egiturak
aztertuko dira, Tibeteko plataforma eta Karakorumeko mendizerra alde batera
utziz.
Geologikoki, Himalaiak hegoaldetik Indiako plataformarengatik eta iparraldetik
Indus-Yalu jostura eremuarengatik mugatuta daude. Oro har, Himalaiak
iparralderantz okertzen diren Zenozoiko berantiarreko lau faila-sistemez
mugatutako hiru ezpal tektonikoetan bana daiteke: Muga-Zamalkadura Nagusia
(Main Boundary Thrust, MBT), Erdiko Zamalkadura Nagusia (Main Central Thrust,
MCT), Tibet hegoaldeko Detachment-sistema, eta Indus-Yalu jostura-eremua (12.18
Ird.).
Hegoaldean, Behe-Himalaiako lurraldea kokatzen da, eta beste lurraldeen azpitik
tektonikoki kokatutako ezkata tektoniko gisa interpretatzen da. Bere azpiko
muga Muga-Zamalkadura Nagusia delako faila-sistema da eta gainekoa Erdiko
Zamalkadura Nagusia delakoa. Behe-Himalaia, batez ere, kanbriar aurreko
sedimentu klastikoz eta arroka metasedimentarioz eratuta dago.
Goi-Himalaia lurraldearen azpitik Erdiko Zamalkadura Nagusiaren faila-sistema
dago eta gainetik Tibet hegoaldkeo Detachment-sistema. Bertan agertzen diren
arrokak ugarienak Proterozoiko berantiarreko eta Kanbriar goiztiarreko arroka
metasedimentarioak dira.
Ipar-Himalaia lurraldea, azkenik, hegoaldetik Tibet hegoaldeko Detachment-
sistemarengatik eta iparraldetik Indus-Yalu jostura-eremuarengatik dago
mugatuta. Batez ere, Kanbriar aurreko eta kontinente-ertzeko sekuentzi
sedimentario lodiengatik eratuta dago. Deskribatutako hiru lurralde edo ezpal
tektonikoak kolisioaren aurretik India iparraldeko kontinente-ertz egonkorraren
parte direla dirudi, eta Proterozoiko erdi aldetik eta Kretazeoa bitartean
garatu ziren. Badirudi, Himalaiako Zenozoiko berantiarreko zamalkadurek Indiako
plataformari dagokion Arkear/Proterozoiko goiztiarreko basamentu gneisikoaren
gain ez dutela eraginik.
Kanbriarrean eta Behe-Ordoviziarrean Himalaiaren sorreran parte hartuko duten
kontinente-ertzak granito ugarien intrusioak jasaten dituzte. Granito hauek
superkontinentearen apurketarekin zein Gondwanaren azkeneko konbergentziarekin
lotu izan dira. Ordoviziar eta Permiarraren artean Himalaian gaur egun
bereiztutako hiru ezpal tektonikoek kontinente-plataforma egonkor batean
kokatuta zeuden. Permiarrean, Ipar-Himalaiako lurraldean rifting prozesu bat
eta honekin lotutako jarduera bolkanikoa (Panjal basaltoak) definitu dira.
Rifting prozesuak Jurasikoa bukatu arte irauten du eta honen eraginez
mikrokontinente bat askatzen da Indiako iparraldean kokatutako ertz
egonkorretik (12.19 Ird.). Banatutako bloke honek, egun, Ipar-Himalaia
lurraldean kokatutako Lhasa terranea osatuko luke. Geroztik, Mesozoikoan zehar,
Himalaia eratuko duten materialak India iparraldeko kontinente-ertz egonkorrean
pilatuko dira Kretazeo bukatu arte, India eta Asiaren arteko kolisioa hasi
arte. Kolisioaren estreinako ondorioak fazie sedimentarioen eredu-aldaketak eta
subsidentzia-proportzioen aldaketak izan ziren.
12.4.2.- Noiz gertatzen da Asia eta Indiaren arteko kolisioa?
Himalaiako geologia esparru ezberdinetatik ikertzen dituzten geologoen artean,
eta sarritan esparru beretik ikertzen dutenen artean ere, eztabaida sutsua izan
da betidanik kolisioaren hasierari zenbakia jartzerako orduan. Ondoren,
kolisioaren hasiera finkatzeko geologiako esparru ezberdinetatik egindako
hurbilketetan lortutako emaitzak azaletik deskribatuko dira.
12.4.2.1.- Plaken zinematika eta paleomagnetismoa
Zenozoikoko Indiar ozeanoko xingola magnetikoak aztertuz India eta Eurasiaren
arteko abiadura erlatiboak, orain dela gutxi gora behera 50 Mu moteltze
nabarmena (≈15-25 cm/u-tik 13-18 cm/u-ra) jasan zuela frogatu ahal izan da.
Plaken arteko konbergentziaren bapateko abiadura-lasaitze hau India eta Asiaren
arteko kolisioaren hasierarekin lotu da.
Beste alde batetik, Indiar ozeano-gandorraren inguruko arroka sedimentarioetan
burututako ikerketa paleomagnetikoek India plakako iparralderanzko
mugimenduaren abiadurak orain dela 55 Mu jasan zuela moteltze nabarmena (18-19
cm/u-tik 4.5 cm/u-ra) erakusten dute. Abiadura aldaketa honek India eta Asiaren
arteko kolisioaren bukaera adierazten duela iradoki izan da, beraz kontinenteen
arteko estreinako ukipena xingola magnetikoen azterketaren bitartez lortutako
adina baino zaharragoa izan beharko litzateke. Ez da batere erraza, orain dela
50-55 Mu, gertatutako bi kontinenteen arteko konbergentziaren moteltzea
kontinenteen arteko ukipenak sortutako eragozpenaren edo Indiar ozeanoko
gandorrak jasandako zabalkuntz-abiaduraren bapateko murrizketaren ondorioa izan
zen zehaztea.
12.4.2.2.- Argigarri estratigrafiko eta paleontologikoak
Himalaiako kontinente-ertz egonkorreko garapen estratigrafiko eta
sedimetologikoa aztertuz ere India eta Asiaren arteko kolisioari buruzko datuak
lor daitezke. Adibidez, Indiako iparrekialdean (Zanskar lurraldea) bapateko
aldaketa somatu da sedimentuen izaeran, sedimentuak itsastarrak izatetik
kontinentalak izatera pasatzen dira Eozeno goiztiarrean (52 Mu). Baina datu hau
kolisioaren hasiera baino gazteagoa izan behar du, Indiako kontinente-ertz
egonkorreko zati handi bat (500 eta 1000 km bitartean) Asiaren azpitik
subdukzioa jasan zuelako, aurretik izandako kolisioen edozein aztarna ezabatuz.
Pakistanen iparmendebaldean, Asia kontinentearen ertzari dagozkion akrezio
tektonikoaren prismako eta fosako sedimentuak Indiako ertz egonkorraren
gainetik, 66 Mu ondoren eta 55 Mu aurretik zamalkatu zirela frogatu ahal izan
da. Datu honek India eta Asiaren arteko litosfera ozeanikoa adin-tarte horretan
desagertu zela iradokitzen du. Beraz, Pakistanen iparmendebaldean behintzat
kolisioaren hasiera 55 Mu baino zaharragoa izan behar du.
Ipar-Himalaia lurraldearen erdialdean kokatutako Zhepure mendizerran, Indiako
ertz egonkorrean eratutako Goi-Kretazeotik eta Behe-Tertziario arteko serie
sedimentario itsastar jarraitua ageri da. Bertan, fazie sedimentarioetan zein
metaketa-ereduetan bapateko aldaketa somatzen da Erdi-Maastrichtiarrean (≈70
Mu). Erdi-Maastrichtiarreko geruzetan definitutako diskordantzi batean bapateko
aldaketa somatzen da, harearri tupatsuen gainetik sedimentu turbiditiko
siliziklastikoak agertzen baitira. Era berean, Maastrichtiar geruzen gainetik
zuzenean azaleratzen diren Behe-Paleozenoko (66-64 Mu) geruzetan sakonera
eskaseko arroka klastikoen birmetaketaren aztarnak aurkitu dira. Beraz, 70 eta
64 Mu bitartean Indiako ertz egonkorrean zehar gertatutako sedimentazio
aldaketa hauek, India eta Asiaren arteko lehendabiziko ukipena adieraz
dezaketela iradokitzeko erabili izan dira.
Kretazeo berantiarrenean (65 Mu) Spontang izeneko ofiolita Indiako kontinente-
plataformako sekuentziaren gainetik kokatuta dago Zanskar lurraldean.
Gertakizun hau India eta Asiaren arteko kolisioaren hasierarekin lotu da ere.
Laburbildutako datuek, India eta Asiaren arteko kolisioaren hasiera Kretazeo
berantiarrean (≈70 Mu.) koka daitekela iradokitzen dute. XX. mendeko azken
hamarkadan datu hauek argitaratu arte kolisioa orain dela 40-50 Mu hasi zela
onartzen zenez, India eta Asiaren arteko konbergentzi kopuruak hasieran uste
zirenak baino askoz handiagoak direlaren susmoa nagusi da gaur egun.
12.4.3.- Himalaia mendikateko deformazio Zenozoikoa
Himalaian lurralde ezberdinak bereizteko erabili diren egitura tektoniko
nagusiak India eta Asiaren arteko kolisioaren azkeneko urratsetan sortuak dira.
Deigarria da kolisioaren lehendabiziko 20-40 Mu-tan garatutako lurrazalaren
mailako zamalkadurarik definituta ez egotea. Honek arazo larriak eragiten ditu
orogenoak zurgatutako konbergentziaren kopuru nabarmen batek azalpenik
aurkitzen ez duelako. Oro har, India eta Asiako kontinenteen arteko kolisioak
iraun duen bitartean, Himalaia-Tibet orogeno osoak iparralde-hegoalde
norabidean 1400 km-ko konbergentzia zurgatu duela iradokitzen da. Himalaiako
lurralde ezberdinetako egitura guztiak kontutan hartuz, bertan 360 km inguru
baino zurgatu ez direla dirudi.
Himalaiako hegoalderanzko bergentziadun zamalkadurak, Erdiko Zamalkadura
Nagusia eta Mugako Zamalkadura Nagusia barne, sakonean aldentze-maila berean
dute sustraia, Himalaiako Zamalkaduran Nagusian hain zuzen (12.20 Ird.). Oro
har, Erdiko Zamalkadura Nagusiak gradu altuko gneisak (Goi-Himalaia) gradu
baxuko eskistoen gainetik (Behe-Himalaia) kokatzen ditu. Bere aldetik, Mugako
Zamalkadura Nagusiak aurreko eskistoak Miozeno-Pleistozeno adineko
metamorfismorik gabeko molasen gainean kokarazten ditu. Zamalkadura honen
eragina sedimentu Kuaternarioetan ere nabari daiteke. Ondoren Himalaiaren
barneko egitura tektoniko nagusien deskribapen laburra egiten da
****** Erdiko Zamalkadura Nagusia.Kilometro gutxi batzutatik 10 km baino
gehiagoko zabalera duen zizaila-eremuarengatik da bereizgarria. Burututako
neurketen arabera zamalkadura honek gutxienez 140 km-ko desplazamendua
zurgatzen du, baina 500 km-tik gorako desplazamenduak ere iradoki izan dira.
Zizaila-eremuan burututako ikerketa geokronologikoek zizailaren eraginez
sortutako anatexia fenomenoak zein deformazio-egiturak orain dela 22±1 Mu
gertatu zirela erakutsi dute. Era berean, datu geokronologikoek zamalkaduraren
jarduera Erdi-Miozenoan (13-14 Mu) bukatu zela iradokitzen dute. Aktiboa izan
zen bitartean jarduera handiagoko eta jarduerarik gabeko tarteak txandakatu
ziren. ******
****** Mugako zamalkadura Nagusia. Azalean Main Boundary zamalkadura,
gehienetan angelu handiarekin, iparralderantz okertzen den Behe-Himalaia eta
Indiar plakako Miozeno-Pleistozenoko molasen arteko ukipena da. Failaren
hegoaldeko sedimentazio-ereduetan behatutako aldaketa nabarmenei esker Mugako
zamalkadura Nagusia orain dela 11 Mu jaio eta Pleistozenoan zehar aktiboa izan
zela ziurtatu da. Himalaiako frontearen geomorfologiak argi erakusten du orain
dela gutxi arte zamalkadurak jarduera tektonikoa mantendu duela. ******
****** Tibet hegoaldeko Detachment-sistema. Himalaiako mendikate guztian zehar
jarrai daitekeen eta iparralderanzko okerdura duen angelu txikiko faila
normalen sistema da (12.18, 12.20 Irdk.). Egitura honen bitartez Goi-Himalaiako
gneisak goratu egiten dira gradu baxuko Ipar-Himalaiako (Tethyar)
metasedimentuekiko. Datu geokronologikoek failaren aktibitatea toki guztietan
ez dela une berean hasi erakusten dute, baina badirudi failaren jarduera
nabarmenena 17 eta 8 Mu bitartean kokatu zela. ******
****** Tethys-Himalaia zamalkadura gerrikoa. Zamalkadura gerriko hau Tibet
hegoaldeko Detachment-sistema eta Indus-Yalu suturaren artean kokatzen da
(12.20 Ird.). Indiako kontinente-ertz egonkorrari dagokion sekuentzi
sedimentario osoan eragina duten toles eta faila inbrikatuz osatuta dago. Oro
har, orain dela 50 eta 17 Mu bitartean, egitura hauek 130-140 km-ko laburketa
zurgatu zutela neurtu da. ******
****** Indus-Yalu jostura-eremua. Asia eta Indiaren arteko jostura tektonikoa,
ikusten denean, bi zamalkadura Zenozoikoengatik mugatuta dago (12.20 Ird.).
Hegoaldeko muga (Great kontinente-ertz egonkorreko sedimentuak Indus-Yalu
sutura markatzen duen melange-konplexuaren gainetik kokarazten ditu. 1200 km-
tik gorako luzera duen egitura honek ikertutako lurraldearekin lotutako tokian
tokiko izen ezberdin asko jaso ditu: Great Counter zamalkadura, Yalu-Tsangpo
faila, Great Yalu-Tsangpo faila sakona, erretro-zamalkadura sistema, Hego-
Kailas zamalkadura edo Renbu-Zedong zamalkadura-sistema. Faila-sistema noiz
aktibatun zen ez dago argi, baina bere jarduera nagusia 19 eta 10 Mu bitartean
izan zela ziurtatu ahal izan da. ******
Indus-Yalu sutura eremuko iparraldeko egitura tektoniko zaharrena Gangdes
zamalkadura da. Iparralderantz okertzen den faila honen jarduera 30 eta 24 Mu
bitartean dago mugatuta.
12.4.4.- Kolisioaren garaiko jarduera igneo eta metamorfikoa
Himalaia mendikateko ezaugarri propioa, oro har paraleloak diren granitoen bi
lerrokaduren agerpena da: Goi-Himalaia lurraldeko leukogranitoak eta Ipar-
Himalaia lurraldeko granitoak. Goi-Himalaia lurraldeko leukogranitoek Tibet
hegoaldeko Detachment-sistemaren bi aldetan azaleratzen diren sillez eta leka-
itxurako granitoz osatutako mendikate ez-jarraitua eratzen dute. Granito
hauetako tenperatura magmatikoak 700 eta 750°C artekoak izan zirela neurtu da.
Ipar-Himalaiako granitoen gerrikoa aurrekoekiko gutxi gora behera 80 km
iparralderago agertzen da eta, oro har, geometria eliptikoa duten 18 bat
plutoiekin eratuta dago. Plutoi hauek batez ere kontinente-ertz egonkorreko
estalkia osatzen dituzten arroketan, beraz sokonera txikietan hozten direla
dirudi, eta beti Tibet hegoaldeko Detachment-sistemaren gainetik.
Goi-Himalaiako leukogranitozko gerrikoen plutoiak 24 eta 17.2 Mu bitartean
kristalizatu ziren, seguraski bi pultsu nagusietan. Lehenengoa orain dela 23±1
Mu eta bigarrena orain dela 19±1 Mu. Ipar-Himalaiako gerrikoaren granitoak
aldiz gazteagoak dira, 17.6 eta 9.5 Mu bitartean kristaldu zirela neurtu da.
Erdiko Zamalkadura Nagusiaren bitartez Goi-Himalaia lurraldea Behe-Himalaia
lurraldeko materialen gainetik kokatzen da eta lurralde batean zein bestean
metamorfismoaren bilakaera nabaria da. Goi-Himalaia lurraldeko materialetan
metamorfismoa handitu egiten da hegoalderantz, Erdiko Zamalkadura nagusirantz.
Ukipenetik gertu arrokak silimanita isogradaren gainetik aurkitzen dira. Behe-
Himalaiako lurraldean aldiz, zamalkaduraren inguruan metamorfismo
iparralderantz handitzen da, aurkako gradiente metamorfikoa erakutsiz (12.21
Ird.). Aurkako gradiente metamorfikoak oso arruntak dira zamalkadura nagusien
azpiko bloketan eta bertan meamorfismo gradua handitu egiten da goiko maila
estrukturalerantz. Goi-Himalaian zehar burututako ikerketa termobarometrikoek
Erdiko zamalkadura Nagusitik iparralderantz urruntzean presio eta
tenperaturaren jeitsiera gertatzen dela erakusten dute. Oro har, zamalkaduraren
inguruan 7-8 kbar-etako presioak neurtzen dira (kyanita gradua), Goi-Himalaiako
maila estruktural gorenetan 3-4 kbar-etakoak (silimanita gradua) baino neurtzen
ez direlarik. Aldiz, Behe-Himalaian metamorfismoa handitu egiten da klorita
gradutik kyanita gradura iparralderantz 20 km inguruko tarte batean. Behe-
Himalaiako eta Goi-Himalaiako gneisetan definitutako granateen isograden artean
mugatutako lurraldea, 4-8 km bitarteko lodiera izan ohi du eta zizaila
deformazio handia pairatzen duen lurraldea da. Deformazio eremuak goiko
blokearen hegoalderanzko zamalkadura adierazten du eta aurretik definitutako
Erdiko Zamalkadura Nagusiari dagokio.

                                      232
