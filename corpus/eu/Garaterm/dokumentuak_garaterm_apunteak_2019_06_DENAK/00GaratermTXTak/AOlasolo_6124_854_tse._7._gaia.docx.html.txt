











4.ATALA: BANKU-MARKETINA

7. GAIA. FINANTZA-ERAKUNDEEN MERKATARITZA FUNTZIOA

7.1.- SARRERA: FINANTZA-ERAKUNDEEN MARKETINARENEZAUGARRIAK
Orain arte ikusitakoa baliagarri izateko, erakunde batek bezeroak behar ditu
eta horretan marketinak garrantzia handia dauka.
Finantza-erakundeen kasuan lehia beste sektoreetan baino handiagoa da,
eskaintzen dituzten zerbitzuak erraz kopiatu daitezkeelako. Hori dela eta,
marketina elementu bereizgarri gisa erabiltzen da eta lehiakideekiko abantaila
izateko faktore erabakigarria da. Izan ere, banketxe batek produktu bat
merkatuan aurkezten duenean, beste banketxeek eskaintza hori oso azkar
barneratzen dute eta produktu bera eskaintzen dute, zenbait kasutan berrikuntza
batzuk gehituta.
Banku-marketinean bi oinarrizko faktore daude:
    * Desintermediazioa eta desregulazioa.
    * Garapen teknologikoa.
Banku-marketinak merkataritza-teknika ezberdinak barneratzen ditu, baina
ezaugarr hauek dituzte komunean:
Eskainitako zerbitzuaren ezaugarri nagusiak honako hauek dira:
    * Ukiezintasuna: bankuek zerbitzu bat eskaintzen dute eta beraz, ez da
      ukigarria; gainera bere ezaugarri batzuek konplexu bihurtzen dute: UTB,
      likidezia, errentagarritasuna eta abar. Bezeroaren gehiengoarentzat
      ezaugarri horiek ulertzea zaila da, finantza-ezagutzarik ez baitute.
      Bankuek zerbitzu horiek ukigarri egin ditzakete aurrezki-libretak eta
      kreditu-txartelak emanez.
    * Banaezintasuna:bezeroaren eta banku-erakundeko pertsonalaren artean
      erlazio estu bat sortzen da transakzioa ohiko sukurtsal batean burutzen
      denean. Egun distantziako-bankaz asko hitz egin arren, bulegoa da
      finantza-produktuen salmentarako bide nagusia.
    * Heterogeneotasuna:zerbitzuaren kalitatea eskaintzen duenaren araberakoa
      da, hau da, bankuko langilearen umore edo ezagupenen araberakoa.
Zuzentzen diren bezeriaren ezaugarriak honako hauek dira:
    * Bezero/kreditu-erakunde erlazio bikoitz bat dago.Finantza-erakundeek
      gordailuak eskaini eta, aldi berean, eskatu ere egingo dizkiote
      bezeroari. Bezeroek ere gordailuak eskatu eta eskainiko dituzte. Bi
      eragiketatan bezeroak negoziazio boterea duenez eta bankuek bezeroen
      beharra dutenez, bankuak bezeroen gogobetetasuna modu errentagarri batean
      lortzera behartuta daude.
    * Bezeria oso heterogeneoa da: pertsona fisiko eta juridikoak, egoiliarrak
      edo ez, maila kulturala eta sozio ekonomiko ezberdinetakoak …
Bezeria hiru taldetan sailka dezakegu, euren beharren arabera:
               7.1 Taula: Banku-bezeriaren segmentu eta beharrak
    ****** Segmentuak ******      Beharrak
    1.- Erakundeak                   1. Presupuestoak finantzatu
                                     2. Zergak bildu
                                     3. Jaulkipenak merkaturatu
    2.- Enpresa eta profesionalak    1. Korrontea finantzatu
                                     2. Kapital finkoa finantzatu
                                     3. Kanpo-merkataritza finantzatu
                                     4. Kobrantza eta ordainketak kudeatu
                                     5. Diruzaintza kudeatu
                                     6. Aholkularitza
    3.- Partikularrak                1. Kobrantza eta ordainketak kudeatu
                                     2. Aurrezkiaren plangintza
                                     3. Ondarea kudeatu
                                     4. Inbertsioa eta kontsumoa kudeatu
                                     5. Aholkularitza
                                     6. Aisialdia eta beste zerbitzu batzuk

Bezeriaren 3 segmentu horiek kontuan hartuta, 2 merkatu ezberdin osatu dira:
    * Txikizkako merkatua: familiek osatzen dutena.
    * Handizkako merkatua: enpresa edo erakunde publiko zein pribatu,
      estatuaren administrazioarekin erlazionatutako erakunde eta irabazi-
      asmorik gabeko erakundeez osatutakoa.
    * Bezeriaren finantza-formazioa nahiko mugatua da: Batez ere txikizkarien
      segmentuan, nahiz eta 18 urtetik gorako biztanleriaren % 85ak erlazioa
      duen finantza-erakundeekin.
    * Finantza-zerbitzuen eskaria gizabanakoen bizitza-zikloa edo enpresa
      egoeren araberakoa da: finantza-erakundeek zerbitzu-sorta altua dutenez,
      gizabanakoen bizitza-ziklo guztietarako zerbitzuak dauzkate. Gainera,
      bezeroek, euren bizitzan aldaketak ematen direnean, euren produktuak
      berraztertzen dituzte (ikasketen finantzazioa, lan-merkatuan sartzea,
      ezkontza, seme-alabak, erretiroa,…) edo enpresaren egoera aldatzen denean
      (ekitaldi-itxierak, negozio-hedatzeak, plantila-aldaketak,…).
***** Jarraian, merkataritza-funtzioaren oinarrizkoenak diren puntuak aipatuko
ditugu. Orain arte finantza-erakundeen helburua bezero berriak lortzea izan da,
lehia txikia zelako eta marjinak altuak. Egun guzti hori aldatu denez, beren
helburua bezeroak fidelizatzea da, horretarako harreman-marketina erabiliz.
*****
Jarrera hori azaltzeko balio duten arrazoiak honako hauek dira:
    * Bezero berri bat lortzea zailagoa da zaharrak mantentzea baino.
Espainiako banku-merkatua, herrialde garatuetako beste banku-merkatuak bezala,
heldutasun fasean dago, hau da, merkatuaren hazkunde-tasa oso txikia da.
Ondorioz bezero berriak lortzearen kostua asko igo da eta horregatik orain
erakundearekin erlazioa duten bezeroak fidelizatzea errentagarriagoa da
(promozioak, sariak, zozketak …). Gauzak horrela, kreditu-erakundeek
publizitatean egiten duten gastua izugarri hazi da.
    * Lehiakidetasunaren mehatxuak gure bezeroengan eginiko inbertsioa
      justifikatzen du.
Bankuen bezeriaren egonkortasun ezak finantza-erakundeak eta beste finantza-
bitartekariak mehatxatzen du: aseguru-etxe, inbertsio kolektiboko erakundeak …
eta baita ez finantzarioak ere: zerga-aholkularitzak, bidaia-agentziak,
kreditu-txartel propioak jaulkitzen dituzten enpresa komertzialak …
    * Harreman-marketina gamaren dibertsifikazioan oinarritzen da.
Banku-erakundeek, ohiko finantza-jarduera egiteaz gain, beren jarduera
dibertsifikatzen dute, bestelako finantza-zerbitzuen bitartekaritza (inbertsio
funtsak, aseguruak …) eta guztiz finantzarioak ez diren zerbitzuak eskainiz,
bezeroari zerbitzu global bat emateko.
    * Zerbitzuaren kalitatea ezberdintasun faktore garrantzitsua da.
Tradizionalki, finantza-erakundeek desberdintzerako erabili dituzten faktoreak
(produktuan, teknologian, prezioetan … oinarritzen zirenak) erraz imitatu ahal
izan dira. Banku-produktuak oso erraz imitatu daitezke eta ezin dira patente
bidez babestu. Zerbitzuaren kalitatea, aldiz, oso zaila da imitatzen.
Gaur egun finantza erakundeek merkatura heltzeko kanal anitz erabiltzen
dituzte, bai fisikoak nahiz elektronikoak. Kalitatearen zerbitzua beraz
bezeroan oinarritutako estrategiaren garapenerako funtsezko osagaia bihurtu da,
lan egiten duten jarduera eremu guztietan.
Kalitatearen kontzeptuaren hurbilketa bi modutan egin daiteke, bezeroek
objetiboki jasotzen dutena (kalitate teknikoa) kontuan hartuz eta hauek
zerbitzu ematea hautematen (kalitate funtzionala) duten ikuspuntua barneratuz.
Kanal aniztasunak bezeroekin harremana aldatu du. Bezeroek enpresekin gero eta
gehiago elkar eragiten dute, transakzio eraginkorrak bilatuz eta zuzeneko
erlazioak gutxiago bilatuz. Modu honetan, zerbitzu elektronikoaren kalitatearen
ezaugarriak identifika daitezke: betetzea/fidagarritasuna, erantzuteko
gaitasuna, bermeak, pertsonalizazioa eta erraztasuna erabiltzeko.
Orain dela gutxi, kalitatearekin zerikusia duen eta bezeroen babesa helburu
duen, “bezeroaren babeslea”1 sortu zen. Legearen arabera, finantza-erakunde ,
aseguru-etxe eta inbertsio zerbitzuak eskaintzen dituzten enpresek bezeroaren
babesle bat izan beharko dute, bezeroen kexuak jaso eta beren eskubideak
betearaztea izango duena helburu.

7.2.- bezeriaren leialtasuna lortzea: eragiketa-bankutik HARREMAN- bankura.
Bezeroen premiak asetzea eta eurek gogobetetzea da banku-marketinaren ardatza,
euren leialtasuna lortzeko helburuarekin. Izan ere, dauden bezeroak mantentzea,
bezero berriak lortzea bezain garrantzitsua baita (harreman-marketinen
ikuspuntutik, bezero berriak lortzea euren helburua betetzeko pausu bat
besterik ez da: bezeroak mantentzea). Horren ondorioz, baliabide gehiago
bideratzen dira leialtasuna mantentzera eta truke-harreman sendoa lortzera,
bezero berriak bilatzera baino.
Harreman-marketinak bezeroekin truke-harreman etengabea eta erlazio sendo bat
eratzea ditu helburu. Hala ere, kontuan hartu behar da bezero bat, definizioz,
enpresa edo erakundearekin erlazio errepikatuak dituen pertsona gisa definitzen
dela, baina horrek ez du esan nahi bezeroak enpresari buruz duen iritzia
positiboa denik. Horren adibide garbiak finantza-erakundeen merkatuan aurkitu
ditzakegu: bezero batzuk beren kontu korronteak mantendu ditzakete, ez
asebeteta sentitzen direlako, aldatzeak dakartzan kostuak ez ordaintzeagatik
edo ohituragatik baizik.
Harreman-marketinak, truke-harreman sendoak bilatzen ditu, betiere, bi
aldeentzat errentagarriak diren neurrian. Hortaz, harreman-marketina izateko,
finantza-erakundeak gai izan beharko du modu errentagarrian bezeroa
asebetetzeko. Horregatik, harreman-marketin estrategia jarraitzeko gomendioa,
batez ere, merkatu heldu eta oso lehiakorretan aplikatzea da. Merkatu horietan
honako ezaugarri hauek daude:
1) Erakundearen bezeria irisgarria da.
2) Posible da produktuaren diseinua,ekoizpena edo entrega epea bezeroen
nahietara egokitzea.
3) Erlazio leialak eta produktuan dibertsifikatuak sortuz, bezeroengandik
balioa jasotzeko potentzial handia dauden merkatuak dira.2
Faktore edo ezaugarri guzti horiek banku-merkatuan aurkitzen ditugu.
Horregatik, atal honek finantza-erakundeek erlazio leialak nola sor ditzaketen
aztertzea du helburu. Horretarako, erlazioak sendotzen diren heinean eta
enpresaren errentagarritasuna handitzen den heinean, bezeroek ere irabaziak
lortzea funtsezkoa da. Horrez gain, oso garrantzitsua da banku-entitateak
bezeroen ahotsa eta iritzia modu egokian kudeatzea, produktuak garatu edo
aldatzeko unean euren iradokizunak kontuan izanik.
Hainbat ikerketa enpiriko egin dira banku-merkatuan bezeroen leialtasuna zerk
eragiten duen jakiteko. Zenbait egilek hiru balio nagusi proposatzen dituzte
banku-sektorean bezeroen leialtasuna lortzeko:
   a. Balio funtzionala: bezeroaren helburu funtzionalak edo
      erabilgarritasunekoak betetzeko, produktuak edo entitateak dituzten
      ahalmenak dira. Hau da, produktuak dituen kalitatea, eskuragarritasuna,
      iraupena, bermea eta zerbitzu erantsiak, eta baita ere enpresaren
      profesionaltasuna.
   b. Balio afektiboa: harreman horrekin bezeroak dituen onura psikologiko eta
      sozialak. Pertsonengandik, kasu horretan erakundeko langileengandik,
      jasotako arreta indibiduala eta lehentasunezkoa eta kontaktuaren ondorioz
      sortzen diren sentipen eta onurak dira.
   c. Aurrezte-balioa: fideltasunaren ondorio diren onura ekonomikoak dira,
      baldintza ekonomiko hobeak izatea eta informazioaren bilatze eta
      ebaluazio kostu txikiagoak izatea.
Ikerketa horietatik ondorioztatzen dena fideltasunean alderdi afektiboak
funtzionalak baino garrantzi gehiago duela da. Kontuan izan behar da, finantza-
enpresak eskaintza hobea izateko egiten duten ahalegina truke-harremana
sortzeko ezinbestekoa dela. Hori horrela izanik, egile horiek, harremana
sendotzea lortzeko, alderdi afektiboa lehenesten dute.
Europako finantza-sisteman, negozioa kudeatzeko modu orokor bi bereiz daitezke:
Espainiako eredua (Frantzia, Italia eta Espainia) eta eredu britainiarra
(Erresuma Batua eta Alemania). Espainiako ereduak hurbiltasuna du oinarri,
bulego edo sukurtsal sare zabalarekin, baina bakoitzak langile kopuru handiegia
ez duelarik. Britainiar ereduan, aldiz, bulego gutxiago daude baina bakoitza
langile gehiagorekin eta bestelako bideetan (telefonoa edo internet adibidez)
gehiago oinarritzen dena.


7.3.- BANKU JARDUERAREN KANAL BERRIAK
Kreditu-erakundeak bezeroak fidelizatzeko helburuarekin kanal berriak garatzen
ari dira bezeroen beharrak asetzeko. Bezeroen eta erakundeen arteko harremanak
gauzatzeko kanaletan izugarrizko eboluzioa egon da. Kanal berriak
elkarreraginezko zerbitzuetan oinarrituta daude eta negozio-aukera berriak
direla ere esan daiteke.


               i. ***** TELEFONO BIDEZKO BANKA *****
Finantza-erakundeek, euren artean desberdintzeko eta bezero berriak lortzeko
ahaleginetan, telefono bidezko banka sortu dute. Telefono bidez bezero berriak
lortzen dituzte eta produktu edo zerbitzuak eskaini.
Nagusiki bi aukera daude:
    * Osagarria: bezeroei kanal berria eskaini
    * Independentzia: mota horretako zerbitzuak eskaintzeko bulego berezi bat
      sortu.
Banka telefonikoaren segurtasun neurriak garrantzitsuak dira bi aldeentzat:
   a. Bezeroaren ikuspuntutik: bezeroak zerbitzua kontratatzen duenean klabe
      sekretu bat ematen zaio, zeinen bidez eragiketak egin ditzake eta bere
      kontuen informazioa ikus dezake.
   b. Bankuaren ikuspuntutik: elementu fisikoak desagertzen direnez,
      beharrezkoa da eragiketei baliagarritasuna ematea (zer gertatzen da
      sinadurarik gabe?). Horrela, sinadurarik ez dagoenez, bezeroari esaten
      zaio telefono deia grabatu egiten dela eragiketari baliagarritasuna
      emateko.

               i. ***** DIRU ELEKTRONIKOA *****
a) Txanpondegi Elektronikoa
Txanpondegi elektronikoa txartel batean gauzatzen da (VISA CASH, adibidez) eta
txip baten bidez txartela diruz hornitzen da. Kargatutako kopurua ordainketak
egin ahala murrizten da eta nahi den guztietan birkarga daiteke. Kargatzeko eta
ordainketak burutzeko bezeroak klabe bat dauka. Txartel hori pertsona zehatz
batentzat jaulkitzen da.
b) Ordainketa Bitartekoak: Txartelak
Txartelak dira finantza-erakundeek eskaintzen duten zerbitzu
garrantzitsuenetariko bat. Euren bitartez merkatariek salerosketak eskudirurik
erabili gabe kobra ditzakete. Bezeroen erosketak, beraien kontuko saldotik
zuzenean (debitu-txartela) edo finantza-erakunde batek eskainitako kreditutik
(kreditu-txartela) kobratzen dira.
b.1) Debitu-txartelak:
Txartel horien bitartez transakzioaren zenbatekoa titularraren kontuan
zorduntzen da eta kutxa automatikoetan eragiketak burutzeko erabiltzen dira.
Mota ezberdinetakoak izan daitezke:
    * Berehalako debitoa: eragiketa burutzen den unean titularraren kontuan
      zorduntzen da.
    * Konfiantza-debitoa: ordainketa hilabete bukaeran edo hurrengo hilaren
      hasieran zorduntzen da kontuan. Ohikoenak erosketa-txartelak dira,
      banaketa-enpresek jaulkitakoak (Cortefiel, Eroski eta abar).
b.2) Kreditu-txartelak:
Txartelaren titularraren aldeko kreditu bat daukaten txartelak dira. Erosketa
egiten den unean ez da kontuan dirurik eduki behar. Eskaintzen den kredituaren
muga, txartel motaren araberakoa da: kreditu txartel arruntak baino muga
altuagoa daukate urrezko txartelek (6000€, nahiz eta batzuk 42.000€ra ere iris
daitezkeen) eta platinozkoek (60.000€raino iris daitezke, baina urteko kuota
zenbait kasutan 120€raino ere iris daiteke). Oro har, muga zenbat eta handiagoa
izan, orduan eta altuagoa izango da urteko kuota. Kreditu-txartelek zerbitzu
gehigarriak eskaintzen dizkiote bezeroari, bidai bat eurekin ordainduz gero
doako istripu-asegurua, adibidez.
Azken urteetan, Espainiako finantza-erakundeek, bestelako erakundeekin
kolaborazio-akordioak eratu dituzte kreditu-txartelak kudeatu eta jaulkitzeko,
lortutako etekinak banatuz. Horrela, finantza-erakundeak elkarte edo erakunde
horien datu-baseez baliatzen dira interesatzen zaien bezero multzoarekin
harremanetan jartzeko. Datu-basearen jabe den erakundeak, trukean, oso kostu
txikiko finantzaketa, lortzeko aukera du. Akordio horiek, bi modutan burutu
daitezke:affinitytxartelen bidez edoco-branding3bidez.
Bi horien arteko ezberdintasuna, erlazio emozionalaren ñabarduran datza. Hau
da,affinitytxartelak, elkarte bateko partaideei bideratuak daude (futbol
klubak, ikastetxeak, unibertsitateak, GKE…). Izaera pribatuko txartelak dira
eta finantza-erakundearekin akordioa egin duten elkarteko partaideei zuzenduta
daude eta eurentzat doakoa ere izan daiteke zenbait kasutan. Akordio horietan
gehienbat GKEak, unibertsitateak, ikastetxe profesionalak, futbol-elkarteak
…izan dira gehienbat, baina azkenaldian, sindikatuak ere gehitu dira.
Modalitate horretako txartelak jaulki dituzten finantza-erakunderik
esanguratsuenak bankuak eta aurrezki kutxak izan dira: La Caixa, Bankinter,
Caja Madrid, Caixa Catalunya, BBVA, Bancaja , Ibercaja,…
Txartel horiek modu ezberdinetan sortu eta kudeatu daitezke:
    * Helburu nagusitzat kreditu-txartelen jaulkipena eta kudeaketa duten
      enpresek sor ditzakete: Dinners club, American Express...
    * Kreditu-erakundeek txartelak jaulki eta kudea ditzakete (adibidez
      Barclays card, Barclays bankena).
    * Bankuek kudeaketaren ardura eduki dezakete baina jaulkipena nazioarteko
      erakunde batek burutu lezake, adibidez: Visa, Mastercard...
Finantza-erakundeentzat txartel horiek diru-sarrera iturri bat dira bezeroei
komisioak kobratzen dizkietelako eta, gainera, dendariei salmentaren
portzentaje bat ere kobratzen dietelako.
Txartel batekin egin den ordainketa bakoitzeko dendariek zenbatekoaren
portzentaje bat erakunde jaulkitzaileari (Visa, 6000 ....) ordaintzen diote eta
deskontu-tasa bat TPV4ren titularra den bankua edo kutxari.

         i. INTERNET
Azken urteotan aurrezki kutxek eta bankuek inbertsio handiak egin dituzte
teknologian, baina lortutako mozkinak ez dira beti behar bestekoak izan.
Inbertsio horiengandik etekina lortzeko, bezeroen aldetik kanal horien
erabilera zein izango den ezagutzea beharrezkoa da eta erakundearen antolaketa
bezeroen beharrizanetara egokitzea. Hala ere, erakundeek ezin dute planteatu
ere egin interneten parte ez hartzerik.
Interneten erabilerak eskenatoki berri bat sortu du, honako ezaugarriak
dituenak:
    * Finantza-zerbitzuak lortzeko zailtasunen desagertzea.
    * Lehiaren gorakada eta bezeroen negoziazio-boterearen igoera.
    * Finantza-informazioaren hedapena: (2001 urtean 10 web-orrialde
      bisitatuenetatik, 4 finantza-erakundeenak izan ziren). Internet bidez
      erakunde ezberdinen eskaintzak erraz konpara daitezke eta, bide horrekin
      merkatuaren gardentasuna ere bultzatzen da.
Internet bidezko bankak finantza-erakundeentzat dituen abantaila eta
desabantailak honako hauek dira:
Abantaila nagusia sareak kostu operatibo baxuagoa duela da. Ohiko bulego bat
izatea baino merkeagoa da. Transferentzia bat egitean, adibidez, internet bidez
eginez gero bezeroak berak egiten du, baina bulego batean eginez gero, langile
bat behar da. Internet bidezko bankak, beraz, giza baliabideen erabilera
efizienteago bat ahalbidetzen du.
Horretaz gain, bezeroarekiko harremana ia berehalakoa da eta bezeroak berak
eragiketak egiten dituenez, bankuak egin ditzakeen akatsen erantzukizunagatik
askatzen da.
Bide honek geografikoki oso banatuta dauden merkatuetarako sarrera asko
errazten du eta, honekin batera, lehia areagotzen du, marjinen murrizketa eta
mozkinen beherakada eraginez. Egoera berri horren aurrean antolaketak malguagoa
izan behar du eta horregatik eskatzen dira ondo prestatutako langileak,
teknologia berriak menperatzen dituztenak, iniziatiba eta lidergo ahalmena
dituztenak …
Kostu operatiboa murriztu arren bestelako kostuak igo egiten dira. Erakundeek
informazio eta komunikazioaren teknologian (IKT edo TIC) eta komunikazio-
sareetan inbertsio handiak egin behar izaten dituzte eta, gainera, sare horri
segurtasuna eman… Guzti horrek gastuen gorakada dakar.
Beraz, bere abantaila eta desabantailak ditu eta garbi dago internet bidezko
bankaren bezero-segmentua 25 urtetik 45 urtetarakoa dela eta 50etik gorakoetan,
aldiz, oso garrantzi gutxi daukala. Gainera, bezero gehienek sarea kontsultak
egiteko erabiltzen dute baina ez horrenbeste banku-zerbitzuak kontratatzeko.
Espainiar banku-erakundeen estrategiak
Internet salmenta-kanal bezala erabiltzean banku-erakundeek estrategia
ezberdinak erabiltzen dituzte:
   1. Estrategia integratua edo multikanala: kasu horretan internet ohiko
      bulegoaren osagarria izango da. Bi kanalen artean ez da egongo
      desberdintasunik prezioetan, ezta markan ere. Estrategia horren adibide
      garbienak aurrezki-kutxak, Barklays, Citybank, eta abar. dira.
   2. Estrategia independentea: banku batzuk internet kanal osagarri bezala
      erabiltzeaz gainera, prezio-politika erasokorra darabilten5filialak eratu
      dituzte. Ahalik eta bezero gehien lortu nahi dute, baina kostu altu eta
      fidelitate gutxidunak izaten dira. Estrategia mota hori, bi era
      ezberdinetan gauzatu daiteke: alde batetik bankuak normalean dituen
      produktu propioak eskaini daitezke, oso prezio lehiakorrekin; beste alde
      batetik merkatuan dauden produktuak baino hobeagoak eskaini daitezke,
      lehia gogortuz. Bezeroak prezio baxu eta produktu gama altu batekin
      erakarri nahi dira. Estrategia hori oso garatua dago AEBn. Espainian
      Interneten marka propioarekin jarduten duten bankuak, besteak beste,
      Openbank, Allfunds, Uno-e, Inversis eta Banco Popular6 dira.
   3. Estrategia multikanala eta erasokorra: kasu horretan internet ohiko
      bulegoen osagarri bat da baina bi kanalen artean prezio diskriminazio bat
      dago. Estrategia hau, adibidez, Bankinter-ek aplikatzen du.
Erabilitako estrategia edozein izanda ere, banka mota berri horren hastapenak
ez dira errazak izan. Espainian, 2000 urtean, ohiko banku-negozioak % 31ko
errentagarritasuna izan zuen bitartean, online bankuek galerak izan zituzten
eta, emaitza kaskarren ondorioz euren, estrategia aldatu behar izan zuten.
Galera horien arrazoi nagusiak honako hauek izan ziren:
    * Bezeroak erakartzeko prezio-politika erasokorraren ondorioz, sektorekoa
      baino marjina txikiagoekin lan egiten dute.
    * Publizitatean eginiko inbertsio altuak eta kualifikazio altuko langileei
      ordaindutako soldata altuak.
    * Online banka-bezeroen hazkunde motela alde batetik eta internet
      Espainiako gizartean ez dagoela behar beste sartuta bestetik, dira arazo
      nagusienetarikoak. Gainera, lortutako bezeroek internet kontsultarako
      gehiago erabiltzen dute eragiketak egiteko baino7, horregatik bezeroak
      erakartzeko interes-tasa altuak eskaini behar izaten dira.
Internet bidezko banku-erakunde gehienek 2 edo 3 urteren buruan mozkina
lortzeko gai izango direla uste dute. Egoera horri aurre egiteko euren hedapena
moteldu egin dute eta eskaintza multikanala erabiltzen ari dira.

Online bankaren garapena Espainian 56/2007 Legean arautu da. Lege honek
Informazioaren Gizartearen Garapena bultzatzeko sortu zen eta finantza-
erakundeentzat betebehar berriak ekarri zituen;
Legearen arabera, erakundeak beraien bezeriari komunikaziorako bide telematiko
bat eskaintzera behartuta daude, eragiketak burutzeko ez dadin beharrezkoa
sukurtsal batetara joatea izan.

         i. TELEBISTA BIDEZKO BANKA
Espainian, telebista bidezko bankaren garapenak eskaintza handitzeko aukera
ekarriko du.8 Erresuma Batuan, Alemanian eta Estatu Batuetan, adibidez, orain
dela urte batzuetatik, telebista bidez eskaintzen diren eragiketak negozioaren
atal garrantzitsuak dira.
   i. GIZARTE SAREAK
Finantz erakundeek sare sozialak marketinari lotuta, publizitatea egiteko,
komunikaziorako, erakundearen irudia kudeatzeko etab., erabil dezakete.
Bestelako erabilpenak bezeroak produktu eta zerbitzu berrien garapenean
barneratzea eta iritzien elkartrukatzea izan daitezke. Dena den, gaur egun sare
sozialak soilik on line bidezko salmentak burutzeko ez lirateke hartu behar
baizik eta salmentarako berezko kanala bezala, batez ere eskaintza eta sustapen
berriak merkaturatzeko helburuarekin. (social commerce).
Bide hauek akatsen berehalako zuzenketa errazteaz gain, gardentasuna areagotzen
dute. Beraz, sare sozialak finantza sektorean posizionamendua lortzeko erabili
daitezke.


PROPOSATUTAKO ARIKETAK
   1. Azal ezazu zeintzuk diren handizkako banka eta txikizkako bankaren arteko
      ezberdintasun nagusiak.
   2. Finantza-erakunde batek eperako gordailu bat merkaturatu berri du.
      Gordailuarekin batera, Carrefour-en erosketak egiteko 100€ dituen
      kreditu-txartel bat eskaintzen du. Azal ezazu zer den eskaintza horren
      bidez bankuak lortu nahi duena. Arrazoitu zure iritzia.
   3. BBKk funts berri bat jaulki du. Alde batetik % 100aren inbertsioa
      ziurtatzen du eta bestetik, errentagarritasun aldakorra eskaintzen du,
      Telefonicaren kotizazioaren araberakoa. Gainera, abenduaren 9aren
      aurretik funts berri horretan 15.000€ko inbertsio gehigarria egiten den
      bakoitzean, 10€ko loteria-billete bat eskaintzen du, bezeroko 40€ko
      mugarekin. Azal ezazu oparia ematearen helburua, finantza-erakundearen
      marketin politikaren ikuspuntutik.
   4. Azal ezazu zein denaffinity eta co-branding txartelen arteko
      desberdintasuna. Zein txartel mota da Visa Repsol? Eta Athletic-eko Visa?
   5. Banesto, Banesnet gordailua ari da merkaturatzen. Bere kontratazioa
      internet bidez soilik egin daiteke eta interes-tasa altuagoa eskaintzen
      du ohiko bidetik kontratatzen diren bestelako gordailuak baino. Kasu
      horretan, zein estrategia ari da erabiltzen Banesto, Internet banaketa
      bide gisa erabiltzean?
1
 “44/2002ko azaroaren 22ko Legean definitua. Finantza-sistemaren erreformarako
neurriak. 28.artikulua (BOE 281.zenbakia. 2002ko azaroaren 23an).
2
 Ikus: BARRUTIA, J.M. (2002): Marketing bancario en la era de la información;
Piramide eta Esic argitaletxea, Madrid.
3
 Adibide gisa, Visa Repsol txartela dugu, Repsol, BBVA eta La Caixak
jaulkitakoa edo Iberia, BBVA, Banco Popular eta Caja Madrid-ek sinatutako
akordioa Visa Iberia txartela jaulkitzeko. Horren bidez, puntu gehigarriak
lortzen dira, txartela erabiltzen den bakoitzean. Azken urteetan, interneteko
enpresek ere horrelako akordioak burutu dituzte finantza-erakundeekin txartel
zehatzak sortzeko merkataritza-elektronikoaren alorrean, adibidez, BBVAk Yahoo
eta Terrarekin dituen akordioak.
4
 2008tik kreditu-txartel bidezko eragiketetan zehaztutako tasa maximoa %
1.1ekoa da
5
 Gordailu bat sukurtsalean edo interneten kontratatzearen interesen diferentzia
0.2 edo 0.5 puntu bitartekoa izan daiteke.
6
 Espainian dagoen ING DIRECT, ING taldeko sukurtsal bat da.
7
 “Encuesta online sobre el comercio y servicios bancarios electrónicos”
inkestaren arabera, galdekatuen % 80ak saldoa kontsultatzeko bakarrik
erabiltzen zuten internet eta gainerako % 20ak produktu berriak kontratatzeko.
8
 2007an La Caixa zen telebistaren bidez produktuak eskaintzen zituen finantza-
erakunde bakarra, telebista digitala erabiliz, Imagenio eta Windows Media
Center.
                                      11

