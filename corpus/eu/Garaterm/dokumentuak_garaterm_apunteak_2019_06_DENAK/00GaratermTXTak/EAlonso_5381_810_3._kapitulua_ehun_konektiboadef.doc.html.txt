



EHUN KONEKTIBOA
Ehun konektiboa edo konjuntiboa, orokorrean, zelula nahiko gutxiz eta matrize
estrazelular oso garatu batez dago osatuta. Gorputz osoan zehar zabaltzen da
eta epitelioen xafla basalek, edo muskulu zelulen kanpoko xaflek edo nerbioaren
eusle-zelulek mugatzen dute. Beste hiru ehunei egiturazko oinarria zein
funtzionala ematen die. Ehun konjuntibo mota desberdinek, zelula mota
desberdinez osatuta, funtzio zehatz desberdinak betetzen dituzte. Hortaz, ehun
konjuntibo bakoitzak, osatzen duten zelulen arabera, funtzio zehatz bat izaten
du. Zelula hauek fibroblastoak, linfozitoak, plasmozitoak, makrofagoak,
osteozitoak, eta hainbat zelula mota dira. Zelula desberdinez gain, matrize
estrazelularraren osagaiek, hauen kopuruek eta antolakuntzak ere, bereizten
dituzte ehun konjuntibo mota desberdinak.
1. Taulan agertzen da ehun konjuntibo motak sailkatzeko modu bat, aipatu dugun
bezala, zelula mota eta matrizearen antolakuntza zein konposaketaren arabera.
1. taula
Ehun konjuntibo enbrionarioak
Ehun konjuntibo mesenkimatikoa  enbrioian
Ehun konjuntibo mukosoa         zilbor-hestean
Ehun konjuntibo heldua
Ehun konjuntibo laxoa
Ehun konjuntibo dentsoa         Irregularra/erregularra
Ehun konjuntibo espezializatuak
Hezurra
Kartilagoa
Gantz-ehuna
Odola
Ehun linfatikoa


Ehun konjuntiboaren osagaiak
Hurrengo puntu honetan ehun konjuntiboak osatzen duten osagaiak aztertuko
ditugu, hots, matrize estrazelularra eta bertan murgilduta dauden hainbat
zelula.
1.- MATRIZE ESTRAZELULARRA
Oso garatuta dagoen ehun konektiboen matrizean oinarrizko substantzia eta mota
desberdinetako zuntzak aurki ditzakegu.
Matrize estrazelularra egiturazko sare konplexua da non zelulak murgilduta
dauden. Bi funtzio betetzen ditu: ehunari egiturazko sostengua eta mekanikoa
ematen dio eta zelulen arteko komunikaziorako ezinbestekoa da: funtzio
metabolikoen erregulazioan, atxikidura-molekulen bidezko zelulen aingurapenean,
zelulen migraziorako bideen ezarpenean, garapen enbrionarioan eta
desberdintzapenean, esaterako. Dirudienez, matrizearen osagaiek sistema
dinamiko eta interaktiboa osatzen dute, bertan dauden zelulei inguruko
aldaketen berri emateko.
1.1.- Ehun konjuntiboaren zuntzak
Hiru zuntz-mota dago, bere kopurua eta antolakuntza desberdina da ehun mota
bakoitzean, ehunaren beharren arabera. Hiru dira ehun konjuntiboetan dauden
zuntzak: kolagenozkoak, zuntz erretikularrak eta zuntz elastikoak.


KOLAGENOZKO ZUNTZAK:
Zuntz ugarienak dira, malguak eta tentsio-erresistentzia adierazten dute.
Fibroblastoak, kondrozitoak, osteoblastoak eta perizitoak dira ekoizleak, hau
da, ehun konjuntiboen zelulak. Baita epitelio-zelulek ere, xafla basaleko
kolagenoa ekoizten dute.
Mikroskopia optikoz, kolagenozko zuntzek egitura luze uhindua azaltzen dute (1.
irudia). Ondo tindatzen dira eosina eta azido diren beste koloratzaileekin.
Anilina urdinez (Mallory trikromikoa) edo berde argiarekin (Masson
teknikarekin) ere erraz tindatzen dira.
Kolagenozko zuntzexkaren diametroa 15-20nm-tik (ehun enbrionarioetan) 300nm-
tara (tendoietan) zabaltzen da.
Mikroskopia elektronikoz, osmioz edo beste metal astun baten tindaketaz,
kolagenozko zuntzexketan68nm-tako ildaskapena ikusten da. Ildaskapen hau
zuntzexkaren azpiunitatearen egituraren isla da.
Molekularki aztertzen bada, kolagenozko molekula 3 α-helizek osotzen dute.
Gutxienez, 42 α-helize identifikatu dira momentura arte, desberdinak euren
artean, 600-3000 aminoazidoz osotuta. Bere antolaketa desberdinek, beti
hirunaka helize destrogiroak eratuz, 28 kolageno mota desberdin (I- XXVIII-ra
nomenklatzen dira) antolatzen dute. Kolagenozko molekula bat homotrimerikoa edo
heterotrimerikoa izan daiteke. Lehenengo kasuan hiru α-kate berdinez eratuta
badago, bigarren kasuan hauek desberdinak badira euren artean. Prolina,
hidroxiprolina eta glizina ezinbestekoak dira α-helizeak eratzeko. Helizeari
azukre taldeak lotzen zaizkio, hori dela eta, kolagenoa glikoproteinekin batera
sailkatzen da.
Adibidez, konektibo laxo eta dentsoaren I kolagenoa, heterotrimetrikoa da: bi
α-kate berdin ditu (α1 deritzonak) eta hirugarrena desberdina (α2), hortaz [α1
(I)]2α2(I) izendatzen da.
Kolagenoaren biosintesia:
Fibroblastoaren barruko zein kanpoko prozesuak bereizten dira.
Kolageno zuntzuaren (I, II, III, V eta XI) sintesia zelularen barnean hasten
da, erretikulu endoplasmatiko bikortsuaren (EEB) erribosometan α-kateen
aitzindarien sintesia burutzen da, ondoren EEB zisternetan itzulpen-osteko
aldaketak jasaten ditu eta Golgi aparatuaren molekulak taldeka besikuletan
sartzen dira eta mintzera garraiatzen dira prokolagenobezala exozitatzera.
Zelularen kanpoaldean kolagenoaren molekula goiztiarrak heldutasuna lortu behar
du, horretarako entzima batzuen beharra dago: Prokolageno peptidasak. Azkenik,
kolagenozko zuntzak eratu behar dira, fibrilogenesiaderitzon prozesua dela eta.
Argi geratu behar da kolagenozko zuntzexken kolageno-molekulak desberdinak izan
daitezkeela.
Kolagenoaren degradazioa:
Gorputzeko proteina guztiak bezala, kolagenoa ere degradatu eta birsintetizatu
egiten da. Orokorrean, lehendabizi molekularen hondamen mekanikoa edo erradikal
askeen eragindako molekularen apurketa gertatzen da, gero proteinasen
degradazio espezifikoarekin jarraitzen da, azkenik zelula fagozitikoek kolageno
apurrak fagozitatzeko. Batzuetan hainbat patologiatan kolagenoaren gehiegizko
degradazioa ikusten da: artritis erreumatoidearen kasuan, kartilagoaren
kolagenoa edo osteoporosian hezurraren kolagenoarena. Molekula honen
degradazioa bi era desberdinetakoa izan daiteke. Alde batetik, Proteolitikoa,
zelulaz kanpo burutzen dena, fibroblasto, kondrozito, monozito, neutrofilo,
makrofagoek zein keratinozito eta minbiziko zelulek jariatzen duten matrizeko
metaloproteinasen (MMP) eraginez. Entzima hauek: kolagenasak, gelatinasak,
estromalisinak, matrilisinak, mintzeko metaloproteasak eta makrofagoen
metaloelastasak, zuntzak hondatu, desnaturalizatu eta degradatu egiten dituzte.
Beste aldetik, degradazio fagozitikoa dago. Kasu honetan degradazioa zelularen
barnean gertatzen da, hau da makrofago eta fibroblastoen ardura.
ZUNTZ ERRETIKULARRAK:
III motako kolagenozko zuntzexkez osotuta dauden zuntz hauek 20 nm-ko diametroa
azaltzen dute. Sareetan antolatzen dira, inoiz ez baletan. Fibroblastoek
ekoiztuak dira (salbuespenak salbuespen). Mikroskopia optikoz bereizgarria da
tindaketa bereziekin bakarrik, PAS edo zilarrezko inpregnazioak agerian jartzen
dituztela zuntz erretikularrak. Filiforme ikusten dira.
Ehun enbrionarioetan ugariak dira, baita zaurien orbaintze prozesuetan, gero
kolagenozko zuntzexkek ordezkatzen dituzte, gogorragoak dira eta. Organoen
sostengu-estroman ere ohikoak dira.
Fibroblastoak dira zuntz mota hauen ekoizle nagusiak, baina badaude beste
zelula batzuk ere ekoizle: zelula erretikularrak organo linfopoietiko eta
hematopoietikoetan, Schwann zelulak nerbio periferikoen endoneuroan edo
muskulu-zelulak odol hodien tunica median eta digestio hodiaren muskulu-
geruzan.
ZUNTZ ELASTIKOAK
Hiru dimentsioko sarea ehuntzen duen zuntz mota honek ehunari elastikotasuna
ematen dio (2. irudia). Ehunaren distentsioak mugatzeko beharrezkoak diren
kolagenozko zuntzekin batera agertzen dira, nahastuta. Mikroskopia optikoz,
eosinarekin ez dira oso ondo tindatzen eta askotan kolageno-zuntzetatik ezin
dira desberdindu. Batzuetan beren ibilbide uhindua agerian jartzen da
errefringente agertzen baitira ohiko prozesamendu batzuen ondorioz. Bestela,
tindaketa bereziak (orzeina, erresorzina-fuksina) erabili behar dira.
Zuntz elastikoak, kolageno eta erretikularrak bezala, fibroblastoek eta
muskulu-zelula leunek gehien bat, ekoizten dituzte. Elastina eta fibrilinazko
mikrozuntzexkak dira bere osagaiak. Elastinak barruko nukleoa eratzen du.
Proteina hidrofoboa da, prolinan eta glizinan aberatsa. Bere zuntzak ausaz
korapilatzen dira, bat beste baten gainetik irristatu edo luzatu egiten dira
eta bere lehenengo neurrira atzera egiten dute (3. Irudia). Elastinak ere
proteina honen esklusiboak diren beste bi aminoazido handi ditu: desmosina eta
isodesmosina. Aminoazido hauek elastinazko molekulen arteko lotura kobalenteak
ezartzen dituzte. Honela, elastinak diametro desberdinetako zuntzak eratzen
ditu edo geruza laminarrak, arterietan bezala. Fibrillina-I glukoproteina bat
da 10-12nm-ko diametroko mikrozuntzexka meheetan antolatzen da. Fibrillina
ezinbestekoa da elastina-zuntzetan antolatzerakoan. Marfan-en sindromean,
adibidez, ehun konjuntiboaren gaixotasun autosomiko dominantea da non
fibrillinaren genea (FBN1) ez da behar bezala adierazten.
MET-ez elastina, oso dentsitate elektroniko gutxikoa, amorfoa azaltzen da.
Fibrillinaren mikrozuntzexkak ostera, elektrodentsoak dira eta baita
elastinaren barruan bereizten dira, garapen prozesuekin erlazionatuta, hain
zuzen.
Elastinaren ekoizpena kolagenoarena oso antzekoa da. Izan ere, prozesu biak
batera gerta daitezke zelula batean.
2.- Oinarrizko substantzia:
Fibroblastoek ekoizten duten osagai likatsu honek elikagaiak eta oxigenoaren
difusioa baimentzen du. Proportzio desberdinean proteoglikanoak,
glikosaminoglikanoak (GAG) eta glikoproteinek osatzen dute. Baita osagai hauek
erakartzen duten ura eta gantz mineralek.
Lagin histologikoetan galdu egiten da finkapen prozesuen ondorioz,
disolbagarria baita lagin histologikoak prestatzeko erabiltzen diren
soluzioetan.
Oinarrizko substantziaren osagaiak proteoglikanoak, glikosaminoglikanoak eta
glikoproteina atxikikorrak dira. Proteoglikanoak proteina zentral bat duten
makromolekula handiak dira. Oinarrizko substantziaren biskositate altuaren
arduradunak dira eta kobalenteki lotuta dauden proteinez (%5) eta GAG-z (%95)
daude osotuta. Glikosaminoglikanoak edo GAG, karbohidrato polianinoniko luzeak
dira, disakarido bat n bider errepikatuta. Molekula hauek oso hidrofilikoak
dira, negatibo daudenez kargatuta katioiak erakartzen dituzte eta ondorioz ura
baita ere. Oinarrizko substantziaren izaera likatsuak molekula hidrosolubleen
difusio azkarra baimentzen du. Era berean GAG-en zurruntasunak egitura ematen
dio zelulen euskarriari. GAG ugariena Azido Hialuronikoada, molekula oso handia
(bere polimeroek 100-10.000kDal) eta luzea da (2.5µm). Matriz estrazelularraren
bizkarrezurra deritzo. Beste GAG aipagarriak dira: kondroitin sulfato, dermatan
sulfato, keratan sulfato edo heparan sulfato. GAGak proteinei kobalenteki
lotuta antolatzen diraproteoglikanoakeratuz. Glikoproteinek matrize
estrazelularrean funtzio egonkortzaile oso garrantzitsua betetzen dute.
Proteoglukanoei kobalenteki daude lotuta. Matrizeko hainbat molekularako dute
lotura puntua, adibidez: kolagenorako, proteoglukanoetarako edo GAG-etarako.
Zelulen migrazioa, ugalketa eta desberdintzapenarekin erlazionatutako
matrizearen funtzioak modulatzen dituzte. Fibronektina, laminina, tenascina,
osteopontina eta entactina dira hobeto ikasita daudenak. Mikroorganismoen bidea
ez da batere erreza sarean zehar, iragazgaitza baita. Batzuek hialuronidasa
entzima ekoizten dute hau degradatzeko.
EHUN KONEKTIBOAREN ZELULAK
Ehun konektiboetan bi zelula mota aurkitzen dira: finkoak eta mugikorrak
ZELULA FINKOAK
Nahiko iraunkorrak dira, gutxi mugitzen dira eta ehunaren bertako zelulak
kontsideratu daitezke. Talde honetan, fibroblastoak eta miofibroblastoak,
makrofagoak, adipozitoak, mastozitoak eta zelula ama mesenkimatikoak aurkitzen
dira.
Fibroblastoak:
Ehun konjuntiboaren zelula nagusia da. Matrize estrazelularraren osagai guztien
(Proteoglukanoak, Glikoproteinak, Kolageno eta elastinaren aurrekariak)
ekoizlea da, horixe baita bere funtzioa. Mikroskopia optikoz bere nukleo luzea
bakarrik da ikusgai (askotan nukleolo oso nabariarekin) hematoxilinaren
tindaketari esker (4. irudia). Zitoplasma oso gutxi tindatzen da eta bere
luzakin argiak oso zailak dira bereizteko, kolagenozko zuntzekin nahasten
baitira. Matrizearen osagaien ekoizpen aktiboa dagoenean, orbainetan adibidez,
zitoplasma zabalagoa eta basofiloagoa azaltzen da erretikulu endoplasmatiko
bikortsuaren garapenagatik. TEMez aztertzen denean, EEB eta Golgi aparatu oso
garatuak dituela konfirmatzen da.
Miofibroblastoak:
Fibroblastoen antzekoak dira, luzeak eta fusiformeak baina uzkurtzeko
gaitasunarekin. Mikroskopia optikoz larri bereizten dira fibroblastoetatik.
TEMez aztertzen direnean, aktinazko piruak eta muskulu-zelula leunen
zitoeskeleto antzekoa dituzte, fibroblastoen ezaugarriak izateaz gain. Ugariak
dira orbainetan, orbaintze prozesuetan zauriaren uzkurketan parte hartzen
baitute.
Makrofagoak:
Makrofagoei, ehun konjuntiboetan, histiozito ere deritze. Zelula fagozitikoak
eta linfozitoei antigeno aurkezleak dira. Sistema monozito-makrofagoko kideak
dira, hau da monozitoetatik desberdinduak izan direla.
Monozitoak, hezur muinean sortu, odolera sartzen dira, eta handik beharrezkoak
diren ehunetara garraiatzen dira, behin ehun ituan daudela desberdinduz.
Ehunaren arabera, sistema monozito-makrofagoko zelulak dira: Kupffer zelulak
gibelean, osteoklastoak hezurrean, Langerhans zelulak epidermisean, zelula
dendritikoak gongoil linfatikoetan eta barean, eta mikrogliako zelulak nerbio-
ehunean. Guztien funtzio nagusia fagozitikoa da, baina funtzio immunologikoa
ere badute: II histokonpatibilitatearen konplexu nagusiko molekulak aurkezten
dituzte bere mintzean eta T linfozitoak aktibatzeko ahalmena azaltzen dute.
MOz eta tindaketa arruntekin zaila da identifikatzea ez badute bere jarduera
fagozitikoaren ondoriozko agerizko materiala zitoplasman. Nukleo indentatua edo
giltzurrun itxurakoa dute. TEMez luzakin digitiforme ugari, bere funtzio
fagozitikoaren ondoriozkoak, ikusten zaizkie. Zitoplasman Golgi aparatu
garatua, EEB eta EEL, mitokondriak, besikulak eta lisosomak dituzte. Bere
jariakin produktuak exozitosiz (bai osagarri edo “konstitutiboa”, bai
erregulatuaz) kanporatzen dira. Exozitosi erregulatua hainbat mekanismok
aktibatu dezakete, hots: fagozitosiak, konplexu immuneek, konplementuak eta
linfozitoen seinaleek (linfozinek, adibidez). Makrofagoek jariatutako osagaien
artean erantzun immunitarioa, anafilaxia eta hanturarekin erlazionatutakoak
daude. Bestalde GAGasak eta proteasak ere jariatzen dituzte ehun konektiboan
zehar mugitzeko.
Lehen aipatu den legez, makrofagoak ere funtzio immunitarioa betetzen du, bere
mintzean CD4+ T linfozito helper elkarri eragiteko II histokonpatibilitatearen
konplexu nagusiaren (MHCII) proteina espezifikoak adierazten ditu. Orduan,
zelula arrotz bat fagozitatzerakoan bere antigenoak (polipeptido laburrak 7-
10aa luzerakoak) MHCII molekulen azalean erakusten dira CD4+T linfozitoak behin
ezagutuz gero aktiba daitezen. Hau dela eta, zelula antigeno aurkezlea esaten
zaio.
Makrofagoek zelula erraldoiak sor ditzakete. Zelula nukleoanitzak dira, oso
handiak, gorputz arrotz handiak fagozitatzeko makrofagoen fusiotik sortuak,
hain zuzen.
Adipozitoak:
Zelula mesenkimatikoetatik desberdintzen diren zelula hauek banaka edo taldeka
ager daitezke ehun konektibo laxoan (5. irudia). Konektiboaren osagairik
ugariena direnean orduan ehun adiposoa edo gantz-ehuna kontsideratzen da.
Zelula mota honen funtzioa lipidoen metaketa da, baita hormona batzuen
ekoizpena ere. Mikroskopio optikoz zelula handiak eta borobilak dira,
zitoplasman koipe tanta handi bakar bat dute eta periferian nukleoa eta
organuluak gutxi garatuta agertzen dira, baztertuak.
Mastozitoak:
Nukleo borobila duten zelula handi eta oboideak dira (20-30µm-ko diametrokoak).
Zitoplasman pikor basofilo handiak azaltzen dituzte, bereziki finkatzen ez
badira bereizten ez direnak. Ugariak dira azalaren ehun konjuntiboetan eta
gaineztadura mukosoetan. Nerbio Sistema Zentrala, ostera, mastozito gabeko
eremua da.
Mastozitoa hezur muineko CD34+ zelula ama pluripotentzialetik garatzen da.
Odoletik garraiatzen direnean monozito antzeko pikor gabeko zelulak dira. Behin
ehun konjuntiboan, mastozito helduek ondorengo ezaugarriak azaltzen dituzte:
beren mintzetan luzakinak eta mikrobiloskak azaltzen dituzte eta zitoplasmetan
erretikulu endoplasmatiko bikortsu gutxi garatua, mitokondriak, Golgi aparatu
eta pikor basofilo oso handiak.
Bi mastozito mota ezagutzen dira:
    * MCTC mastozitoak. Triptasa eta kimasa ekoizleak dira. Mastozito gehienak
      dira. Azalean, hestearen azpimukosan, ugatzean edo gongoil linfatikoetan
      aurki daitezke.
    * MCT mastozitoak. Hauek Triptasa ekoizten dute eta biriki eta hestearen
      mukosan aurkitzen dira.
Antigeno-antigorputzaren erantzunaren ondorioz, pikorren osagaiak askatzen
dituzte. Plasmozitoek jariatutako IgE motatako immunoglobulinak mastozitoen
mintz plasmatikoan dauden hartzaileei lotzen zaizkie eta antigeno berdin bati
hurrengo esposizioaren aurrean, antigeno-antigorputz erreakzioak mastozitoaren
pikorren askapena eragiten du. Pikorren askapenak hipersentikortasuna, alergia
eta anafilaxia eragin dezake.
Mastozitoen pikorren osagaiak dira:
    * Histamina: odol-hodi txikien iragazkortasuna handitzen du. Pruritoa
      eragin dezake azalean. Zuhaitz bronkialean: muki ekoizpena handitu eta
      muskulu leunaren uzkurketa eragiten du.
    * Heparina: antikoagulatzailea da, tronbosiaren aurkako oso eraginkorra.
    * Leukotrienoak: bronkoespasmoaren eragileak dira, birikien gunean muskulu
      leunaren uzkurketa luzea eragiten baitute.
    * Eosinofilo eta neutrofiloen aurkako faktore kimiotaktikoa (ECF eta NCF):
      eosinofilo eta neutrofiloak hantura gunera erakartzen ditu.
    * Serinoproteasak (triptasa eta kimasa): kimasak funtzio inportantea
      betetzen du II-angiotentsinaren ekoizpenean. Odol-hodien muskulu-zelula
      leunetan apoptosia eragiten baitu.
    * Tumoreen nekrosi faktorea α (TNFα):eragin antitumoralak ditu eta
      endotelioaren atxikidura-molekulen adierazpena handitzen du.
    * Interleukina batzuk(IL-4, IL-3, IL-5, IL-6, IL-8 eta IL-16), GM-CSF
      hazkuntza faktorea eta D2 prostaglandina (PGD2). Mastozitoen
      aktibazioarekin batera ere askatzen dira, baina ez dira pikorretan
      metatzen, ekoiztu eta zuzenean askatzen dira.
Erreakzio alergikoen aniztasuna alergeno eta mastozitoek askatzen dituzten
osagaien elkarreraginaren ondorioa da.
Zelula mesenkimatikoak:
Ehun konjuntiboaren zelula ama fusiformeak dira. Orbainetan edo
neobaskularizazio prozesuetan desberdintzen dira.
Perizitoak zelula ama mesenkimatikoak dirudite, muskulu-zelula eta
endotelioaren arteko ezaugarriak azaltzen dituzte eta desberdintzeko ahalmena
gordetzen dute.
ZELULA MUGIKORRAK
Zelula mugikorrak, izatez, leukozitoak dira, estimulu espezifikoei erantzunez
odoletik konjuntiboetara migratzen dutenak. Erantzun immunitarioetan parte-
hartzaile direnlinfozitoak(T, B eta NK) eta hantura erreakzio larriei erantzuna
emateko gerturatzen diren neutrofilo, eosinofilo, basofiloetamonozitoak.
Eosinofiloak, adibidez, oso ohikoak dira hantura kronikoen eremuetan (adibidez
hestean, 6. irudia). Plasmozitoak edo zelula plasmatikoak, B linfozitoetatik
bereizten dira eta konektiboan bertan desberdindu egiten dira. Behin
konjuntiboan, euren migrazio gaitasuna oso mugatua da. 10-30 eguneko
biziraupena azaltzen dute eta antigenoak kutsatu duten konektibo laxoetan dira
ugari. Mikroskopia optikoz 20µmko diametroko zelula oboideak dira eta
erretikulu endoplasmatiko bikortsu oso garatuari ezker zitoplasma oso basofiloa
azaltzen dute, eremu argi batekin (Golgi aparatuari dagokiona, hain zuzen).
Nukleo txikia eta eszentrikoa dute. Mikroskopia elektronikoz, nukleoan
heterokromatina periferikoa bereizten da eta zitoplasmak bere jarduera
jariatzaile isladatzen du: erretikulu endoplasmatiko bikortsuak zitoplasmaren
gehiengoa okupatzen du eta Golgi aparatua ere oso garatua agertzen da.
EHUN KONJUNTIBO MOTAK:
1.- Ehun konjuntibo enbrionarioak
Garapen enbrionarioan zehar bi ehun konektibo daude: enbrioian ehun konektibo
mesenkimatikoa eta zilbor-hestean ehun konektibo mukosoa. Mesenkima edo ehun
konjuntibo enbrionarioak mesodermotik eta gandor neuraletik deribatutako zelula
mugikorretatik sortzen dira eta hauetatik desberdindu egingo dira hurrengo ehun
helduak: Ehun konjuntiboak, Muskuluak, Aparatu zirkulatorioa, Gernu-aparatua,
Ugal-aparatua eta Mintz serosoak.
Mesenkima enbrioiaren ehun konjuntiboa da, oinarrizko substantzia oso likatsuz
dago osatuta eta bertan, matrizean, zelula fusiforme asko daude, nexuen bidez
lotuta, etorkizun batean zelula mota desberdinetan berezituko direnak.
Ehun konjuntibo mukosoa zilbor-hestean aurkitzen denari deritzo. Wharton
gelatina ere deitzen zaio oinarrizko substantzia gelatinatsu batez dagoelako
osatuta (7. Argazkia). Bertan sakabanatuta zelula fusiforme gutxiago daude.
2. Ehun konjuntibo helduak
Helduen artean bi konektibo mota aurki ditzakegu: ehun konjuntibo laxoa eta
ehun konjuntibo dentsoa (8. Irudia). Azkeneko honen barruan, dentso irregularra
eta dentso erregularra bereizten dira, kolagenozko zuntzen antolaketaren
arabera.
Ehun konjuntibo laxoa epitelioen azpian agertzen da. Zelula ugari ditu eta
zuntz nahiko finak difusioa errazten duen oinarrizko substantzia ugaria duen
matrize estrazelular batean murgildurik.
 Ehun konjuntibo dentsoak diametro handiko baletan antolaturiko zuntz ugari
ditu, baita zelula kopuru askoz urriagoa ere. Kolagenozko zuntzen antolaketaren
arabera, ehun konjuntibo dentsoa irregularra edo erregularra izan daiteke.
Lehenengoaren ezaugarriak dira norabide desberdinetan eratzen diren kolageno-
zuntz ugari eta zelula eta oinarrizko substantzia urri. Adibidez, azpimukosa
edo dermis sakoneko konjuntiboa da. Dentso erregularrak paraleloki antolatzen
diren kolageno-zuntz ugari ditu eta bertan zelulak lerrokatuak agertzen dira.
Oinarrizko substantzia, honetan ere, urria da. Lotailu, tendoi edo
aponeurosietan dago.
KORRELAZIO KLINIKOAK
Kolagenopatiak
Gaixotasun mota hauen barruan kolageno mota bat edo batzuen ekoizpenean eskasia
edo gabezia edo anomaliak egotean datza. Orokorrean α-kateak kodifikatzen duten
geneetan mutazioren bat dagoelako izaten da.
Adibide bat Osteogenesi inperfektuada. Gaixotasun autosomiko dominantea da, non
I motako kolagenoaren gabezia (COL1A1 edo COL1A2 genetan mutazioaren ondorioa)
azaltzen den. Gaixo hauen fenotipoa hurrengo hau da: hezur hauskorrak, hortz
anormalak, larruazal fina, tendoi ahula, esklerotika urdina eta gortasun
progresiboa.
Marfan sindromea beste adibide bat da. Gaixotasun autosomiko dominantea da
baita ere. Kasu honetan Fibrilina 1 kodifikatzen duen genean mutazio bat dago
eta honek eragiten duen fenotipoa hurrengoa da: beso eta hanka luzeak
(araknodaktilia deritzona) eta patologia kardiobaskularrak. Fibrilina 1
(tropoelastinazko osagaia dena) aortan, larruazalean, lotailu eta
kristalinoaren osagai ugaria da. Ez dagoenean edo funtzionala ez denean, bere
kokapena proteoglukanoek betetzen dute, egiturak ahulduz.


