GANTZ-EHUNA
Gantz-ehunaren egitura eta funtzioa
Gantz-ehuna ehun konektibo berezi bat da, homeostasi energetikoan funtzio
ezinbestekoa betetzen duena, alegia. Gantz-ehunak bere zelula bereziak ditu:
adipozitoak, ehun konektibo laxoan banaka zein taldeka ager daitezkeenak.
Adipozitoak zelula nagusienak diren tokiei gantz-ehuna edo ehun adiposoa esaten
zaio.
Bere funtzio nagusia da gorputzeko energia biltegia izatea. Gorputzak bizirik
irauteko energia emate konstantea ziurtatu behar du eta adipozitoek oso
efizienteki biltzen dute gehiegizko energia elikagaien eskasi aurrean gorputzak
aurre egiteko. Energia biltzeko karbohidratoak eta proteinak ez dira nahikoak,
hortaz adipozitoek, energia lipido tanta batzuen barruan gordetzen dute.
Triazilglizerola da energia metatzeko erabiltzen duten molekula oso dinamikoa.
Beharrezkoa denean arin askatzen da adipozitoetan bildutako energia bere
erabilerarako gorputzaren edozein tokitan.
Triazilglizerolak dira energia metatzeko gizakiak erabiltzen dituen molekulak.
Oso molekula dinamikoa da, arin askatzen da energia beharrezkoa den tokira arin
heltzeko. Ur gabekoa da, karbohidrato eta proteinekin konparatuta energia-
dentsitate bikoitza dauka eta janik ez dagoenean ur eta energia iturria da,
hain zuzen.
Bi gantz- ehun mota dago: Unilokularraedozuriaetamultilokularraedoarrea. Zuria
gizaki helduen gantz-ehun nagusia da. Arrea bizitza fetalean dago gehien bat
eta apurka-apurka galtzen joaten da gizakiaren lehenengo hamarkadan.
Adipogenesia
Adipogenesia jaio aurretik eta osteko prozesua da, gutxiagotzen dena
zahartzaroan. Zelula mesenkimatikoetatik garatzen dira gantz- ehunaren bi
barianteak: gantz-ehun arrea eta gantz- ehun zuria(1. Irudia).
PPARγ transkribapen faktorea, RXR hartzailearekin batera ezinbestekoak dira
preadipozitoen aktibazioan eta lipidoen metabolismoen hasieran. Konplexua
preadipozitoen hazkuntzarako beharrezkoa da gantz-ehun unilokularrean. Fetuaren
garapenaren erdialdera kalibre txikiko odol-hodietan, fibroblasto itxurarekin
eta lipido tanta eza beren zitoplasmetan, PPARγ transkribapen faktorea
adierazten duten lipoblastoak garatzen dira. Zelula hauek jada daude
konprometiturik adipozito desberdintzera. Gantz-ehun multilokularrerako beste
hazkuntza faktore bikotea adierazten da: PRDM16/PGC1. Azkeneko hau da seinalea,
hain zuzen, adipozito arreak desberdintzeko.
GANTZ-EHUN ZURIA edo UNILOKULARRA
Panikulo adiposoa edo hipodermisa larruazalaren azpian eratzen da, ehun
konektibo azpikutaneoan. Sabelaldean, gluteoetan, besapean, izterretan eta
bularretan agertzen den gantza sexuen arteko forma desberdinen arduraduna da.
Gorputzaren barrualdean ere, epiploi nagusian, mesenterioan eta gune
erretroperitonealean aurki daiteke, hezur muinean eta egiturazko funtzio
babeslea betetzen duen hainbat tokitan: esku eta oin aurretan, perikardio
biszeralaren azpitik, begi-globoaren inguruan. Egiturazko funtzioa duen
tokietan, nahiz eta jaterik ez egon, gantz-ehuna ez da gutxitzen.
Gantz-ehun zuriaren funtzioa
Gantz-ehun zuriaren hormona nagusia Leptinada, homeostasi energetikoaren
erregulazioaren arduraduna. Adipozitoek esklusiboki jariatzen duten hormona
peptidiko honek gosea inhibitu eta pisua kontrolatzen du; zirkulazioan daukagun
asetasun faktorea dela esan genezake. Behar izanez gero, erritmo metabolikoa
areagotzen du eta gosea arautzen duten guneetara gantz-ehunaren egoera
energetikoaz endokrinoki informatzen du, gehien bat hipotalamoan dauden nerbio-
sistema zentralaren hartzaile berezi batzuen bitartez. Bestalde, erreserba
guneetatik ere, hauen egoeraz jakitun egon daitezen, gune metabolikoki
aktiboetara informatzen du. Funtzio lipolitikoa dauka. Leptina angiogenesiaren
estimulatzailea da, eta era berean hezurtze prozesuen inhibitzailea.
Leptinaz gain, beste produktu batzuk, esklusiboak ez direnak ere, jariatzen
dituzte adipozitoek: adiponektina, lipogenesiarekin erlazionatzen dena;
erresistina, intsulinaren erresistentzia bultzatzen duena; angiotentsinogenoa
(AGE) hipertentsioan eragina daukana; forma aktibo bilakatzen dituzten hormona
esteroideoak eta glukokortikoideak, eta sistema immunearekin erlazionaturiko
hazkuntza faktoreak (TNFα) eta interleukinak IL1 eta IL6.
Gantz-ehun zuriaren histogenesia
Gantz-ehun zurian, PPARγ transkribapen faktorea, RXR hartzailearekin batera
ezinbestekoak dira preadipozitoen aktibazioan eta lipidoen metabolismoen
hasieran. Konplexua preadipozito unilokularren hazkuntzarako beharrezkoa da.
Intsulinaren eraginez, hazkuntza faktorea IGF-1-i lotuta, preadipozitoek
lipoproteina lipasa ekoizten hasten dira eta koipea tanta txikietan metatzen
da. Tanta txikiak bateratu egiten dira tanta handi bakar batean lipoblastoei
adipozitoen itxura tipikoa emanez. Azkenik, adipozitoak taldekatu egiten dira
gantz-ehun zuria sortuz.
Adipozito zuria
Adipozito zuria 100 mikrometro baino gehiagoko diametroko zelula handi
poliedrikoa da (esferoidala isolatzen bada). Nukleoa zapala dauka, koipe tanta
handi bakar batek ertz batera baztertuta (2. irudia). Zelula hauen tamaina
handia lipidoen metaketaren ondorioa da, koipe tanta handi mintz-gabeko batean.
Koipe tantak zitoplasmaren leku gehiena okupatzen du. Zitoplasma
perinuklearrean organulu gehienak biltzen dira: Golgi aparatu txiki bat,
erribosoma askeak, erretikulu endoplasmatiko bikortsua oso gutxi garatua,
mikropiruak eta piru ertainak. Koipe tantaren inguruan dagoen zitoplasma gune
mehean ere, mitokondrioak eta erretikulu endoplasmatiko leunaren zisterna
laburrak ikus daitezke. Gantz-ehunari adipozitoek ekoiztutako sare erretikular
batek euskarria ematen dio. Gantz-ehun zuria, orokorrean ehun oso odoleztatua
da, kapilar asko igarotzen dira ehun adiposoan zehar.
Gantz-ehun zuriaren erregulazioa
Pertsona baten gantz-ehun kopurua bi sistema fisiologikok erregulatzen dute.
Biak hormonalak dira eta kasu guztietan hartzaileak hipotalamoan daude. Gosea,
jangura, asetasuna eta homeostasi energetikoa ardatz entzefaloenteroadiposoak
(nerbio-sistema zentrala - digestio aparatua - ehun adiposoa) deiturikoaren
seinaleen menpe daude
Lehenengoa epe laburreko pisuaren erregulazioarekin erlazionatzen da, sistema
honek jangura eta eguneroko metabolismoa kontrolatzen du eta bi hormona daude
inplikaturik: ghrelina eta peptido YY. Bigarrenak epe luzera erregulatzen du
pisua, hau da, gosea eta metabolismoa era jarrai batean kontrolatzen ditu
(hileak edo urteak), azkenengo hau bi hormonaren menpekoa da: intsulina (area
endokrinoak ekoiztua) eta leptina (adipozitoek).
Intsulinak gluzemia (odolean glukosaren kontzentrazioa) erregulatzen du.
Adipozitoek glukosa triazilglizeroletan bilakatzera induzituz, lipogenesia
estimulatzen du. Hipotalamoan eragiten du.
Nahiz eta leptinaren mRNA ugaria izan eta sueroan ere leptinaren kontzentrazioa
altua izan, obesoen adipozitoak leptinari erresistenteak dira. Intsulinak
gluzemia edo odolean glukosaren kontzentrazioa erregulatzen du eta gantz-
ehunaren metabolismoa ere bai.
Epe laburrera gantz-ehunaren kontrola ghrelina eta peptido YY hormona
peptidikoek kontrolatzen dute. Ghrelina urdailaren epitelioak ekoizten du.
Jangura estimulatzeaz gain, hipofisia ere estimulatzen du eta honen eraginez
hazkuntza hormona jariatzen du. Ghrelinak hipotalamoan ditu hartzaileak.
Prader-Willi gaixotasunean, 15.KM-an mutazioaren ondorioz, ghrelinaren
hiperekoizpenak gaixoak obesitate morbidoa izatera behartzen ditu. Euren jateko
gogoa fisiologikoa da eta hortaz, kontrolatzeko oso zaila. Ez badira tratatzen
30 urte bete baino lehenago hiltzen dira obesitatearekin erlazionatuta dauden
patologiak jota.
Heste meheak Peptido YY ekoizten du. Hormona honek jan osteko asetasun
sentsazioa induzitzen du. Hartzaile hipotalamikoen bidez ere eragiten du.
Lipidoen mugikortasuna
Lipidoen metaketa eta mobilizazioa eragin nerbioso eta hormonen menpekoa da.
Mobilizazioari esaten zaio triazilglizerolak glizerola eta gantz-azidoetan
banatzen direnean, mekanismo hormonalek edo nerbiosoek eraginda. Orduan, gantz
azidoak adipozitoaren mintz plasmatikoa zeharkatzen dute kapilar baten argira
sartzeko. Bertan albuminari lotuta beharrezkoa den tokira garraiatzen dira.
Mobilizazio nerbiosoa bereziki garrantzitsua da barau eta hotz handiko
egoeretan. Noradrenalinak (nerbio sistema sinpatikoak jariatua) lipasa
aktibatzen du, zeinek trazilglizerolak banatzen dituen.
Mobilizazio hormonala, adipozitoetatik gantz-azidoen askapenaren kontrola duten
hainbat hormona eta entzimen sistema konplexua da. Honekin erlazionatuta dauden
molekulak dira: intsulina, hormona tiroideoak, esteroide suprarrenalak,…
Intsulinak lipogenesia aktibatzen du, hau da lipidoen sintesia. Horretarako
lipogenesiaren entzimen sintesia estimulatzen du. Bestalde, lipolisia
inhibitzen du, hau da gantz-azidoen askapena blokeatu egiten du eta horretarako
hormonen menpeko lipasa inhibitzen du.
Glukagoiak (hormona pankreatikoa) eta hazkuntzaren hormonak (hipofisiak
jariatua) lipolisia aktibatzen dute, beraz lipidoen erabilpena sustatuz.
GANTZ-EHUN ARREA edo MULTILOKULARRA
Gantz-ehun barietate hau oso ugaria da jaioberrian, bere pisuaren %5 baita, eta
bizitzaren lehenengo hamarkadan murriztuz doa apurka-apurka, kopuru eta
distribuzio zabala 10 urtez mantentzen da goiko erdiko hainbat eremuetan.
Helduan, orokorrean bizkarraren goiko erditik sakabanatuta, eremu zehatz
batzuetan bakarrik dago, hots, giltzurrunen inguruan, guruin suprarrenaletan,
odol-hodi handietan, lepoan, bizkarrean eta mediastinoan. Zelulak lobulexketan
daude bananduta eta lobuluxken artean konjuntibo gutxi ikusten da. Zuria
bezala, odoleztapen handia azaltzen du (oraindik ere, zuriak baino gehiago).
Gantz-ehun arrearen funtzioa
Gantz-ehun arrearen funtzioa beroa sortzea da, UCP1 proteina banatzeari ezker.
Gorputzaren bero galeraren aurka defendatzeko eta hipotermia hilgarritik
babesteko ezinbestekoa da, horregatik bere ugaritasuna jaioberrian. Nerbio-
sistema sinpatikoak estimulatzen du.
Beroa UCP1 proteina (mitokondriaren barruko mintzean dagoena) banatzeari ezker
sortzen da. UCP1 proteinak gantz-azidoen oxidazioa ATP ekoizpen prozesutik
banatzen du. Protoien garraioa errazten du mitokondriaren mintz barrutik.
Protoien irteerak mintz arteko gunetik arnasketa ATP sintesi prozesutik
banatzen du. Mitokondriek ekoiztutako energia beroa sortzeko erabiltzen da.
Adipozito arreak
Gantz-ehun multilokularra edo lokuluanitzaren adipozitoen zitoplasmak
zuriarenak baino koipe tanta anitz eta txikiagoak biltzen ditu. Bere nukleoa
orokorrean posizio eszentriko edo ia zentral batean borobila azaltzen da.
Inguruko zitoplasman mitokondria ugari zitokromo oxidasa askorekin, Golgi
aparatu txikia eta RER eta REL gutxi garatuak aurkitzen dira. Gantz-zurian
bezala errutinako laginen prestakuntzan lipidoak disolbatzen dira eta H-E-
z tindatutako prestakinetan koipe tantak zuri agertzen dira, hutsik baleude
bezala.
Adipozito arrearen histogenesia
Hauek ere, zelula ama mesenkimatikoetatik desberdintzen dira. Desberdintzapena
noradrenalinaren menpekoa da, baita 2 transkribapen-faktorearen menpekoa.
Beharrezkoa da PRDM16/PGC1 konplexuaren adierazpena adipozito arreak sortzeko.
Konplexu honek UCP1 proteinaren adierazpena ere erregulatzen du.
   1. Taulan ehun adiposo arrea eta zuriaren ezaugarriak aipatzen dira.
KORRELAZIO KLINIKOA: OBESITATEA
Gaixotasun kronikoa da, hantura kronikoa hain zuzen. Gaixotasun hau pertsonaren
genetika eta ingurunearen interakzioaren ondorioz sortzen da. Homeostasi
energetikoarekin erlazionatutako faktoreak inplikatuta daude (leptina,
ghrelina,…). Hauetako faktore batzuek glukosaren metabolismoa erregulatzen dute
eta gantz-ehunean eta intsulinari erresistentzia garatzera laguntzen dute.



