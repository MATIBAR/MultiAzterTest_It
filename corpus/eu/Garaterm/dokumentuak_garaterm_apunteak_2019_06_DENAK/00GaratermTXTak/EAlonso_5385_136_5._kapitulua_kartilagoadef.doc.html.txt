



KARTILAGOA
Ezaugarri orokorrak:
Kartilagoa ehun konektibo espezializatua da. Hezurrarekin batera sostengu
funtzioak betetzen ditu. Presioak eusteko sostengu malgua eskaintzen du,
marruskaduren indarrak arintzeko giltzadura oseoak gaineztatzen ditu eta
hezurdura fetalaren garapenean eta hezurren hazkuntzan inplikatua dagoen ehuna
da. Kartilagoa ehun abaskularra da.
Matrize estrazelular malgu batean kondrozitoak (kartilago-zelulak) aintzira
kondraletan murgildurik agertzen dira. Matrizearen konposaketaren arabera hiru
kartilago mota bereizten dira: kartilago hialinoa, kartilago elastikoa eta
fibrokartilagoa. Matrizea zuntzez (II motatako kolagenoa) eta proteoglukanoz
dago osatuta. Azkenengo hauen karga negatiboek ura erakartzen dute, hidrofiloak
baitira, eta horregatik ehunak turgentzia eta presioa jasateko gaitasuna
adierazten du, ondorioz ehun solido eta malgua dugu kartilagoa.
Hiru kartilago mota daude giza gorputzean, lehen aipatu den legez, matrize
estrazelularraren ezaugarrien araberakoak. Kartilago hialinoak, II motako
kolagenoa, proteoglikanoak eta proteina itsaskorrak ditu matrizean. Kartilago
elastikoak zuntz eta xafla elastikoak eta hialinoaren beste osagai orokorrak.
Azkenik, Fibrokartilagoaren ezaugarria da I motako kolagenoa.
Perikondrioa kartilagoaren gainazalean azaltzen den ehun konjuntibo dentsozko
leka da. Hazkuntza dagoenean bi eremu bereizten zaizkio: zuntzezko aldea
(kanpoko geruza) eta alde kondrogenikoa (barneko zelula-geruza). Badaude
hainbat egitura perikondrio gabekoak: giltzaduren kartilagoa (hialinoa
motatakoa dena) eta fibrokartilagoa.


KARTILAGO HIALINOA
Kartilago ugariena da. Freskoan zuri-urdinxka eta transluzidoa agertzen da.
Bere hedadura osoa aintziraz edo kondroplastoz beteta agertzen da, kondrozitoak
barnean dituztela. Bere kokapenari dagokionez: sudurrean, laringean,
bronkioetan, trakean, saihets hezurren aurre-muturretan, giltzaduretan
(diartrosietan), hezurretako hazkuntza plaketan eta garapenerako eredu
kartilaginosoetan aurki daiteke. Kartilago mota guztiak bezala, hurrengoak dira
bere osagaiak: matrize estrazelularra eta kartilago-zelulak (zelula
kondrogenikoak, kondroblastoak eta kondrozitoak).
Kartilago hialinoaren funtzio zehatzak hurrengoak dira: marruskadura baxuko
gaineztadura eskaintzea, giltzadura sinobialetan lubrikazioa ematea, azpiko
hezurrari ezartzen zaizkion indarrak banatzea eta hezurren hazkuntzan eredua
izatea.
Kartilago hialinoaren zelulak.
Kartilagoaren zelula helduak kondrozitoak dira. Banaka edo taldeka agertzen
dira, talde isogenoak eratuz (1. irudia). Taldeetatik ere isolatzen dira
kartilagoaren hazkuntzaren ondorioz, banaka berriro agertu arte. Talde isogenoa
kondrozito baten zatiketatik sortua da (kondrozito batek, bi, eta bi hauek lau
zelula emango dituzte). Kondrozitoen funtzioa matrize estrazelularraren osagai
guztiak ekoiztu eta jariatzea da. Nolabait, kondrozitoek kartilagoaren
matrizearen nolakotasunak mantendu egiten dituzte eta behar izanez gero,
matrizearen degradazioaz ere arduratzen dira, metaloproteinasak jariatzen
baitituzte. Kondrozitoen jardueraren arabera, beren zitoplasmaren izaera
aldatzen da: proteina-sintesi aktiboa dagoenean, basofilia eremuak azaltzen
ditu, baita eremu argiak Golgi aparatuari dagozkionak, hain zuzen. MET-ez
aztertua, jarduera aktibo batean dagoen kondrozitoak EEB eta Golgi aparatu
garatuak azaltzen ditu, baita jariapen pikorrak, besikulak, piru ertainak,
mikrotubuluak eta aktinazko mikropiruak.
Kondrozitoak zitoplasma gutxi basofiloa duten kondroblastoetatik garatzen dira.
Zelula gazte hauek zapalak ikusten dira mikroskopio optikoz eta matrizearen
osagaiak ekoizten eta jariatzen dituzte kartilagoaren hazkuntza eremuetan.
Perikondrioan dauden zelula ama fusiformeak zelula kondrogenikoak dira, SOX-
9 transkribapen faktorearen eraginez kondroblasto ezberdinduko direnak.
Matrize estrazelularra.
Katilagoaren matrizeak itxura homogeneoa azaltzen du. Hiru motatako osagaiak
ditu: kolagenoa, proteoglikanoak eta glukoproteina itsaskorrak.
II motako Kolagenoa da matrizearen proteina nagusia, baina honetaz gain VI, IX,
X eta XI motako kolagenoak ere badaude. Hauei guztiei kolageno
kondroespezifikoak deritze, kartilagoan baino ez baitaude kopuru aipagarrietan.
20nmko diametroko zuntzexka nahiko finak eratzen dituzte hiru dimentsioko sarea
antolatuz.
Kartilagoan proteoglukano inportanteena agrekanoa da (250kDal). Molekula
bakoitzak kondroitin sulfato 100 kate inguru eta keratan sulfato 60 kate inguru
ditu proteina zentral bati lotuta. Sulfato taldeek agrekano molekulari karga
negatiboa ematen diote, eta ondorioz H2O molekulekiko afinitate handia.
Hirugarren GAGa (kondroitin sulfato eta keratan sulfatoz gain) azido
hialuronikoa da, GAG honek molekula erraldoiak eratzen ditu agrekano molekula
askorekin batzean lotura-proteinen bidez. Proteoglukano-sare hauek kolagenozko
zuntzexkeei daude lotuta, elkarrekintza elektrostatikoak eta glukoproteina
itsaskorren bidez. Oso negatiboki kargatutako proteoglukano-sarea, kolagenozko
zuntzexken barruan harrapatuta, kartilago hialinoaren ezaugarri biomekanikoen
oinarria da. Aipatutako proteoglukanoez gain beste batzuk ere badaude:
dekorina, biglukanoa, fibromodulina, matrizea egonkortzen dutenak.
Glukoproteina itsaskorrakedo ez-kolagenozkoak, proteina txikiak dira eta bi
funtzio mota betetzen dituzte: erregulatzailea eta egiturazkoa. Proteoglikano
eta kolagenoen arteko loturak eratzen dituzte eta kondrozito eta MEZ-ren arteko
elkarrekintzetan hartzen dute parte. AnkorinaCII, tenaszina edo fibronektina,
glukoproteina itsaskorrak dira.
Laburbilduz, hurrengoa litzateke kartilago hialinoaren konposaketa: % 3-
5 zelulak, % 5 glukoproteina itsaskorrak, %9 proteoglukanoak, %15 kolagenoak
eta %60-80 ura. Beste konektiboak bezala kartilagoaren matrizea oso hidratatua
dago, uraren kopuru handia agrekano-hialuroniko pilaketei dago lotua eta
ezaugarri honek elastikotasuna ematen dio ehunari. Urak ere metabolitoen
difusioa baimentzen du kondrozitoetatik eta kondrozitoetara. Hidratazio maila
altuak eta uraren mugikortasunak kartilagoak jasaten dituen konpresioak eta
zamak jasotzeko gaitasuna baimentzen dute. Bizitzan zehar kondrozitoek
kartilagoaren birmoldaketa jarraitua egiten dute matrizearen konposaketaren
aldaketei erantzunez eta euren jarduera sintetikoa kartilagoari ezarritako
konpresioek sortutako seinale mekaniko, elektriko eta kimikoen menpekoa da.
Zahartzearekin batera matrizearen konposaketa aldatzen da, baita kondrozitoek
erantzuteko gaitasuna ere murrizten da.
Matrizearen eremuak:
Matrize estrazelularra hiru eremu desberdinetan sailkatuta ikasten da. Matrize
kapsularra edo perizelularra, kondrozitoen inguruan agertzen denari deritzo.
Proteoglukano sulfatatuak, azido hialuroniko, biglukano, glukoproteina
itsaskorrak, kolageno IV eta IX-an aberatsa, eremu basofiloena da. Matrize
territoriala talde isogenoaren inguruan agertzen dena da. Kolageno II da bere
osagai nagusia eta basofiloki tindatzen da. Amaitzeko, matrize
interterritoriala talde isogenoen artekoa da, hiruretatik argiena da. 2.
Irudian kartilago hialinoaren konposizioa azaltzen da.
KARTILAGO ELASTIKOA
Kartilago elastikoak hialinoak baino zelula-kopuru gehiago dauka, kondrozito
gehiago azaltzen ditu (3. Irudia). Dena den, desberdintasun aipagarriena
matrizean dago, bertan hialinoaren osagaiez gain zuntz elastikoak baitaude.
Kartilago mota hau eremu zehatz batzuetan agertzen da: kanpo belarrian,
eustakio tronpan, epiglotisean, laringeko kartilago kornikulatuan eta
kuneiformean, hain zuzen. Egitura hauek beti perikondrioz gaineztatuak daude.


FIBROKARTILAGOA
Kartilago hialinoa eta konektibo dentsoaren arteko ezaugarriak azaltzen ditu
kartilago mota honek (4. Irudia). Bere osagaiei dagokionez, aipatzekoa da bere
matrize eosinofiloa, I eta II motako kolagenoz osatua dagoena eta bertan
murgildurik dauden zelulak: kondrozitoak, zuntzen artean paraleloki kokatuta,
eta fibroblastoak. Fibrokartilagozko egiturak konpresio eta distentsio indarrak
jasaten dituzten tokietan azaltzen dira: ornoarteko diskoan, pubiko sinfisian
edo disko artikularretan, inoiz ez da agertzen perikondrioz gaineztatuta.


KONDROGENESIA ETA HAZKUNTZA
Bi motatako hazkuntza jasan dezake kartilagoak: hazkuntza interstiziala
(muinetik kanpora burutzen dena) eta aposiziozkoa (periferiatik garatzen dena).
Hazkuntza interstiziala
Kondrogenesi mota hau hurrengo hiru egoeretan burutzen da: kartilagoen
garapenean, kartilago artikularraren hazkuntzan eta hezur luzeen luzerako
hazkuntzan.
Fetuaren garapenean kartilagoa 5. astean sortzen da. Zelula mesenkimalek gune
zehatz batzuetan, kartilagoa izango direnak, hain zuzen, sox-9 hazkuntza
faktorea adieraztean kondroblastoak desberdintzen dira eta kartilagoaren
matrize estrazelularraren osagaiak hasten dira ekoizten eta jariatzen. Behin
kondroblasto bat murgilduta geratzen denean berak jariatutako matrizearen
barruan (lacunae edo antzira kondrala) kondrozito bereizten da. Kondrozitoek
zatitzeko gaitasuna ez dute galdu eta mitosiaren ondorioz talde isogenoak
sortzen dituzte, talde isogenoa kondrozito bakar batetik sortutako zelula
multzoa baita. Talde isogenoen kondrozitoek matrizea jariatzen duten neurrian,
euren arteko tartea zabaltzen da, aintzirak banaka agertu arte.
Aposiziozko hazkuntza
Kartilagoaren hazkuntza ere, perikondriotik burutu daiteke. Perikondrioa bi
geruzaz dago osotuta: kanpoko geruza edo zuntz-perikondrioa, ehun konektibo
dentsozko leka (I motako kolagenozkoa gehien bat) eta barne-geruza edo geruza
kondrogenikoa. Azkenengo honetan zelula kondrogenikoak daude, kondroblastoetan
desberdindu daitezkeenak eta, ondorioz, kartilagoaren matrizea sor dezaketenak.
Hazkuntza mota hau kartilagoaren garapenean ikusten da fetuaren garapenean,
baita kartilagoaren berrikuntza prozesuetan gizaki helduan. Dena den, azkeneko
prozesu hauek oso mugatuak dira.
Kasu honetan, kartilagoa periferiatik haziko da, aposiziozko hazkuntza deritzon
prozesuari esker. Garapenean dagoen kartilagoaren periferiako zelula
mesenkimalak fibroblastoetan ezberdintzen dira eta ehun konektibo dentso
irregularra ekoizten dute zuntz-perikondrioa eratuz.
Kartilagoaren konponketa
Oso mugatua da kartilagoaren konponketa gaitasuna. Indarren eragina,
errepikakorrak badira ere, ondo jasaten ditu, baina lesiorik egonez gero, oso
gaitasun murritza dauka osatzeko. Ezintasun hau kartilagoa abaskularra
izatearen, kondrozitoen mugikortasun ezgaitasunaren eta kondrozito helduen
ugalketa maila eskasaren ondorioa da. Lesioa perikondrioari dagokionean, badago
konpontzeko aukera txiki bat, perikondrioak zelula ama pluripotentzialak
baititu. Dena dela, konponketa gehien bat ehun konjuntiboaren ezarketan datza,
kartilago-zelula gutxi (edo bat ere ez) sortzen baitira. Ohikoa da ehun helduan
orbaintzeko prozesu honetan odol-hodiak sortzea eta honek hezurraren garapena
estimulatzen du kartilagoaren benetako konponketa beharrean.
Hurrengo hiru egoeretan kartilagoak kaltzifikatzeko joera azaltzen du:
    * Hezurrarekin kontaktuan dagoen kartilago artikularraren kaltzifikazioa,
      hezur helduan edo hazkuntzan dagoen hezurretan.
    * Hezurren luzerako hazkuntzan osifikazio endokondralez hezurrez ordezkatua
      izango den kartilagoa.
    * Zahartzaroaren ondorioz, denborarekin kartilago hialinoa kaltzifikatu
      egiten da.
Aurreko egoera gehienetan kaltzifikatu ondoren kartilagoa hezurrarekin
ordezkatuko da. Kaltzifikazioaren ondorioz, elikagaien difusioa matrizean zehar
galarazten da, kondrozitoen heriotza eragiten duelarik. Matrize kaltzifikatua
degradatu eta hezurrarekin ordezkatzen da.


                Kartilago hialinoa   Kartilago elastikoa     Fibrokartilagoa
Kokapena       Fetuaren ehun        Kanpo-belarria,       Ornoarteko diskoak,
               eskeletikoa,         kanpo-bide auditiboa, meniskoak, pubiko
               giltzadurak,         Eustakio tronpa,      sinfisia, tendoi
               sudurra, laringea,   epiglotisa, laringeko batzuen sustraiguneak
               trakea, bronkioak,   kartilago kuneiformea
               saihetsak.           eta kornikulatua
Funtzioa       Giltzaduretan        Euskarri malgua       Kanpoko indarren
               indargetzaile, arnas                       bidezko deformazioa
               aparatuari                                 jasan
               sostengua, eskeleto
               fetalaren oinarria
               eta hezur luzeen
               hazkuntza
Perikondrioa   Bai (kartilago       bai                   ez
               artikularra eta
               disko epifisarioak
               salbu)
Kaltzifikazioa bai                  ez                    bai
Zelula motak   Kondroblastoak,      Kondroblastoak,       Kondrozitoak,
               kondrozitoak         kondrozitoak          fibroblastoak
MEZ            II-motako kolageno-  II-motako kolageno-   I eta II-motako
               zuntzak, agrekano    zuntzak, zuntz        kolageno-zuntzak,
                                    elastikoak, agrekano  bersikanoa


