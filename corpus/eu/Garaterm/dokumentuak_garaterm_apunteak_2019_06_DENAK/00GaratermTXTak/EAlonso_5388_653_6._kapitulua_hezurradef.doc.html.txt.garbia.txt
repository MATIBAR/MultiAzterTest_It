    HEZURRA Hezurra gure gorputzari sostengua eta babesa ematen dion ehuna da. Guztiz gogorra da, mineralizatuta baitago, eta horren arabera, aurreko funtzioez gain, mineralen (kaltzioa eta fosforoa) metaketaz ere arduratzen da. Kokapen oso espezifikoa azaltzen du: gure hezurduraren ehuna da, hain zuzen.  Makroskopikoki, tamaina eta formaren arabera, hezur zapalak, hezur luzeak eta hezur txikiak daude. Hauetako edozein hezur apurtzen badugu, konturatuko gara nola barrutik hezurrak bi izaera desberdin azaltzen dituen: edozein hezurren kanpoaldea, gaineztadura edo azalera gogorra da, trinkoa. Barrurago trenkadak azaltzen ditu, sare arol bat balitz bezala, hezur trabekularra edo arola dugu. Bere espikulen artean hezur muina antolatzen da. Hezur luzeek luzera handiagoko dimentsio bat dute, bi diafisi eta epifisi bat dute (adib. femurra edo metakarpianoak). Epifisien eremu gehiena hezur arolaz osatuta dago eta hezur trinkozko gaineztadura mehe batek estaltzen du. Epifisiaren gaineztadura artikularra kartilago hialinoz dago estalita. Hezur luzeen gorputza edo diafisiak hezur trinkozko gaineztadura askoz zabalagoa dauka, ia diafisiaren zabalera osoa hezur trinkoa baita. Barruko muin-guneak epifisien hezur arolaren guneekin bat egiten du hezur helduetan, gaztetan berriz, plaka epifisario izeneko kartilago batek banatzen ditu. Metafisia epifisi eta diafisien arteko gune lodituari deritzo. Hezur txikiek epifisien antzeko antolakuntza azaltzen dute, hau da, periferian hezur trinko gutxi eta barruan hezur trabekularra. Azkenik, hezur zapalak edo lauak ditugu, hauen kasuan, hezur trinkozko bi geruza nahiko lodi eta bien artean hezur arol gutxi agertzen dira. Eta amaitzeko, badaude beste hezur batzuk: hezur irregularrak, forma konplexua izateagatik edo gune aereoak edukitzeagatik aurreko taldeetan ezin direnak sailkatu.  1.- EGITURA MIKROSKOPIKOA  Mikroskopikoki aztertu nahi bada, hezurra era berezi batera tratatu behar da. Bi aukera daude hezurra mikroskopikoki aztertzeko: desgastez eta desmineralizazioz. Hain gogorra denez, metodo histologiko bereziak garatu behar izan dira bere ikasketetarako. Lehenengo metodoa higadura edo desgastea da. Hezurra xerratan ebakitzen da eta sustantzia urragarriekin higatu edo "jan" egiten da, xafla fin zeharrargi bat lortu arte. Bigarren metodoan hezurra deskaltzifikatu egiten da: kaltzio gatzak atera egiten dira soluzio azidoen bitartez eta gero ohi bezala lagina inkluitu, ebaki eta tindatu egiten da. Osagarriak dira metodo biak (1. Irudia). Mikroskopikoki hezurraren osagaiak hauek dira: hezur-matrizea eta bertan, murgildurik, hainbat osagai zelular: zelula hezur-sortzaileak, osteoblastoak, osteozitoak eta osteoklastoak. Hauen antolakuntza bereziak egitura desberdin batzuk sortzen ditu, hurrengo paragrafoetan azalduko dena. Hezur heldua laminarra da, bai trinkoa, bai trabekularra. Hezurra xafla edo laminatxo paraleloetan antolatzen da (2. Irudia). Osagai guztiak bai zelulak bai zelulak ez direnak paraleloki antolatzen dira xaflak sortuz. Hiru lamina- sistema mota daude:Havers Sistemak edo Osteonak, Sistema interstizialak eta Sistema zirkunferentzialak (kanpokoak eta barnekoak). Hezur trinkoaren oinarrizko egitura osteona da. Egitura borobilak dira, non zentrokide osagai guztiak Havers kanal baten inguruan antolatzen diren. Bi kanal mota aurki daitezke hezur laminarrean: Havers eta Volkmann kanalak, alegia. Bietatik irrigazioa igarotzen da. Osteonen erditik pasatzen diren kanal longitudinalak, kanal haversianoak edo Havers kanalak dira, 22-110 µm diametroko zabalerakoak. Odol hodi bat edo bi (aurkitzen dira) ehun konektibo laxo batez inguraturik. Volkmann kanalek, ordea, zeharka igarotzen dute osteona (3. Irudia). Hezur trabekularra ere, nahiz eta askoz meheagoa izan, xafletan ere dago antolatuta. Trabekulak ehun konektibozko gaineztadura fin batez, endostioa deritzona, daude inguraturik. Orokorrean osteonak ez dira antolatzen eta kanalik gabeko gunea da, beraz odol hodi gabekoa. Periostioa hezurren kanpoko kaltzifikatu gabeko ehun konektibozko gaineztadura da. Hezur guztien azalera gaineztatzen du, beste hezurrekin artikulatzen diren guneetan salbu, gune hauek kartilagoz baitaude estalita. Garapen enbrionarioan eta jaiotza ostean barruko geruza osteogenikoa deritzona, hezurra sortzen ari diren osteoblastoz dago osatuta. Gizaki helduan, bertan zelula hezur-sorzaile gutxi batzuk, behar izanez gero eta estimulu egokiekin, mitosiak jasan ditzakete eta osteoblastoetan desberdindu daitezke. Orokorrean, periostioko kolagenozko zuntzak paraleloki antolatzen dira hezurra kapsulatuz. Lotailuak eta tendoiak dauden guneetan kolagenozko zuntzak angelu batekin ainguratzen dira hezurrean sartuz eta periostioa zeharkatuz, zuntz gizen hauei Sharpey zuntzak deritze. Endostioahezurraren barneko ehun konjuntibo bakuna da. Bertan endostioko zelulak) aurkitzen dira: hezur-sortzaileak direnak eta hezurreko gaineztaduran dauden hainbat zelula ez aktibo. Hezurraren barne-barrunbeak estaltzen ditu: hezur muineko barrunbeak, baita Havers kanalak ere. Hezur heldugabeak ez du xafla antolakuntzarik aurkezten, hezur helduak bezala; hezur ez-laminarra baita. Zelula kopurua askoz altuagoa da, zelulak ez dira paraleloki antolatzen, matrizea ez dago guztiz kaltzifikatuta eta arinago sortu eta berriztatzen da. Kokapen berezia dauka, soilik enbrioian, hezurra birmoldatze guneetan, hortz hobietan eta tendoiak hezurretan ainguratzen diren eremuetan aurki dezakegu. 2.- HEZUR EHUNAREN OSAGAIAK Lehen aipatu den moduan, hezurra osagai zelularrak eta hauek murgilduta dauden matrize batez dago osatuta. 2.1 MATRIZE OSEOA Matrize oseoa hezurraren muina da, osagai organikoz (%35), zein inorganikoz (%65) konposatua. Osagai inorganikoan fosfato kaltzikoa, bikarbonato, sodio, potasio eta beste mineral batzuk aurki ditzakegu. Gehien bat, Hidroxiapatita kristalakCa10(PO4)6(OH)2 dira nagusi, modu ordenatu batean I kolageno zuntzen inguruan antolatuta. Matrizearen ioi kopuru altuak ura erakartzen du hidrataziozko gaineztadura bat sortuz. Osagai organikoa bi izaera desberdineko osagaiez eratuta dago: osagai amorfo bat; glikosaminoglikanoak (kondroitin sulfato, keratan sulfato) agrekanoetan antolatuta eta osagai azidofilo zuntzu bat,I motako kolagenozkoa, hain zuzen. I motatako kolagenoa, izan ere, matrize organikoaren %90 izaten da. Matrizearen beste proteinak: Osteonektina, Osteopontina eta Osteokaltzina dira, osteoblastoek ekoiztuak, hezurraren mineralizazioan inplikaturik daude. Osagai zelularra oso anitza da, lau zelula mota dira hezurraren zelula esklusiboak: zelula hezur-sortzaileak, osteoblastoak, osteozitoak eta osteoklastoak. Lehenengo hirurak aitzindari komun batetik eratorritakoak, osteoklastoak, ostera sistema monozito-makrofagotik sortuak dira. 2.2 ZELULA HEZUR-SORTZAILEAK Aitzindariak mesenkima enbrionarioan topa daitezke. Ama zelulen ezaugarriak azaltzen dituzte: ugaltzeko eta desberdintzeko gaitasunak. Oso aktiboak dira hezurren hazkuntzan, osteoblastoetan ezberdintzen dira, hazkuntza eta transkripzio faktoreen menpe. Eremu oso mugatu batzuetan topa daitezke: periostioaren barneko zelula-geruzan aurkitzen dira eta endostioan (Havers eta Volkmann kanaletan eta hezur arolaren hormen inguruan). 2.3 OSTEOBLASTOAK Hauen aitzindariak, aurreko zelula hezur-sortzaileak dira. Osteoblastoen funtzioa hezur-matrizea ekoiztu eta jariatzea da. Hezur matrize jariatu berriari osteoidea deritzo, kaltzifikatu gabe dagoena, alegia. Zelula kubiko edo zilindriko geruza bakun bat antolatzen dute hezurra aktiboki sortzen edo konpontzen ari den eremuetan. Osteoidearen osagaiak jariatzen dituzte, hori dela eta zitoplasma oso basofiloak aurkezten dituzte. Horretaz gain, hurrengo urratsaren arduradunak ere badira eta matrizearen kaltzifikazioaz arduratzen dira. Proteinen sintesia, glikosilazio eta jariaketa aktiboa duten zelulen ultraegitura tipikoa azaltzen dute. Osteoblastoen etorkizuna bi motatakoa izan daiteke: hezurreko gaineztadura- zelulak bihurtzea (lauak eta ez aktibo agertzen direnak) edo lautzea eta osteozitoak bilakatu eta hezurraren zelula heldu nagusiak izatea. Osteoblastoek hormona paratiroideoaren (PTH) hartzaileak dituzte mintzean. 2.4 OSTEOZITOAK Hezurraren formazioa bukatzen denean osteoblastoak lautu eta osteozito bilakatzen dira. Zelula txikiak dira, aintziretan (lacunae) aurki ditzakegunak. Luzakin zitoplasmatikoak azaltzen dituzte, nexus edo GAP loturen bidez, osteozitoak elkarrekin komunikatu eta elikatzeko, kartilagoan ez-bezala, hezur matrizea difusiorako iragazgaitza baita. Mikroskopia optikoz ikusgai dira osteozitoen arteko lokarriak, aintziren artean ikusten diren ildoei kanalikuluak deritze. TEM-ez hiru osteozito mota bereizten dira: latenteak, formatzaileak eta birxurgatzaileak. Latenteek Golgi aparatu eta erretikulu endoplasmatiko bikortsu murriztua dute eta zelula-mintzari oso hertsiki atxikituta kaltzifikatuta dagoen matrizeari dagokion xafla osmofiloa agertzen da. Osteozito formatzaileek osteoblastoen ezaugarri antzekoak azaltzen dituzte, hots, erretikulu endoplasmatiko bikortsu eta Golgi garatuagoak, eta aintziraren barrualdera osteoidea ikusten zaio. Azkenik, osteozito birxurgatzaileak osteolisi osteozitikoaz arduratzen dira. Osteozitoek, parathormonaren menpe, hezurra desmineralizatzen dute, ez hezurra birmoldatzeko helburuarekin, baizik eta odolean Ca2+ kontzentrazio egokiak mantentzeko. Hauen ultraegiturak azaltzen du erretikulu endoplasmatiko eta Golgi aparatu oso garatuak edukitzea, baita lisosoma ugari. 2.5 OSTEOKLASTOAK Zelula mota hauen aitzindariak hezur muinean daude (GM-CFU). Sistema Fagozitiko-mononuklearreko (Monozito-makrofago) osagaiak dira, beraz zelula fagozitikoak. Hauen funtzioa hezurraren birxurgapena da. Guztiz garrantzitsuak dira hezurraren eraketan eta birmoldaketan. Zelula handiak (100µmko diametroraino) eta nukleoanitzak dira (30 nukleo inguru ahal dituzte izan). Monozitoak hezurrera heltzean, fusionatu egiten dira zelula nukleoanitzak sortuz. Osteoklastoak izateko xedea duten zelulek bi transkripzio-faktore adierazten dituzte: c-fos eta NFκB, geroago ere RANK (receptor activator of nuclear factor κB) izeneko hartzailea euren gainazalean azaltzen dute. RANK hartzaileak eta estromako zelulen gainazalean adierazten den RANKL-k (RANK molekularen ligandoa) elkarri eragiten diote, eta mekanismo hori ezinbestekoa da osteoklastoak desberdindu eta heltzeko. Hezur matrize itura behin ainguratuta, osteoklastoek hezurraren birxurgapenerako beharrezkoa den ingurune azidoa sortzen dute. Mikroskopia optikoz oso eosinofiloak agertzen dira, hutsune gutxi sakonetan (Howship aintzirak edo birxurgapen eremuak). Mintz plasmatikoan kaltzitoninarako eta osteoklastoen faktore estimulatzailerako hartzaileak dituzte. Birxurgapenerako behin aktibatuz gero zelula oso polarizatuak dira. Hiru eremu zehatz bereizten zaizkie: Eremu tolestua, hezurrarekin kontaktuan dagoen eremua da. Mintz plasmatikoaren tolesdura sakonak azaltzen ditu, gainazalaren hedadura handitzeko mekanismoa da, hain zuzen, exozitosi eta endozitosi prozesuetarako. Entzima hidrolitikoak exozitatu, ATP menpeko protoi ponpek protoiak kanporatu eta degradazio produktuak eta detrito oseoak endozitatu egiten dira. Bertan lisosomak, erretikulu endoplasmatikoa, Golgi aparatuaren diktiosomak eta, orokorrean, besikula ugari daude. Eremu argia, non matrizearen birxurgapen eta degradazioa burutzen den. Honetan mikrogiro hertsia mantentzen da, organulurik gabeko gunea da, aktinazko mikropiruak baino ez dago. Mikropiruek, binkulina eta talina proteinez gaineztatuta, eraztun egitura bat antolatzen dute. Gune honetan, mintz plasmatikoaren zelula-matrize estrazelularra atxikidura- molekulek lotura hertsi bat eratzen dute mintz plasmatikoa eta hezur-matrize mineralizatuaren artean. Eremu basolateralakdigeritutako osagaien exozitosian hartzen du parte. Gune honetan besikula ugariek bat egiten dute mintzarekin eta beren edukia exozitatu egiten dute. Osteoklastoak hezurraren birxurgapen prozesua burutzen den eremuetan dira ugari, hezurketa guneetan. Birxurgapen mekanismoahormonen menpekoa da eta osteoklastoen mintzak kaltzitonina eta paratiroide hormonetarako hartzaileak ditu. Paratiroide hormonaren kontzentrazioaren igoerak hezurraren birxurgapena areagotzen du eta osteoklastoen jardueran eragina dauka. Tiroide guruinak jariatutako kaltzitoninaren eragina, ordea, kontrakoa da eta osteoklastoen betebeharra murrizten du. Beste molekula batzuk ere, osteoklastoen jardueran eragina dute: K katepsina, anhidrasa karbonikoa II eta protoien bonben proteinak. Proteina hauen eskasiak osteopertrosia eragiten du. Osteopertrosian osteoklastoak ez dira guztiz funtzionalak eta gaixo hauen hezurrak nahiz eta erradiografietan oso dentso agertu, hezur oso ahul eta apurkorrak dira. Osteoklastoen besikula gehienak lisosomak dira. Hauen edukia tolesdura zitoplasmatikoen gunera askatzen da. Entzima lisosomikoak (katepsina K, matrizearen metaloproteasak, ea.) behin askatuta kolagenoa eta matrize oseoaren osagaiak degradatu egiten dituzte. Hala ere, digestiorako hezur-matrizearen ingurunea azidifikatu behar da, ingurune azidoa, izan ere, hezurraren osagai mineralen degradazioarekin hasten baita. Osteoklastoaren barruan azido organikoen ekoizpena gertatzen da. Beren zitoplasman anhidrasa karbonikoak azido karbonikoa ekoizten du ura eta karbono dioxidotik. Gero azidoa disoziatu egiten da HCO3- eta protoiak emanez, ondoren ATP menpeko ponpek protoi hauek eremu tolestura kanporatzen dituzte, bertan mikrogiro azidoa (pH 4 – 5) sortuz. Protoi ponpek kloro kanalei akoplatuta daude. Bikarbonato gehigarritasuna eliminatzen da Cl- kanalak protoi bonba akoplatuei esker mintz albo-oinaldean dauden kloro bikarbonato proteina trukatzaileen bidez. Degradazio produktuak osteoklastoak endozitatu, lisosometan liseritu eta odolera isurtzen dira. Hezurraren birmoldaketa burutzen denean, osteoklastoak apoptosian sartzen dira. 3. Osteogenesia Osifikazioa edo hezurtzea bi eratara burutu daiteke: endokondrala eta mintz- barnekoa edo desmala. Bien arteko desberdintasuna da hezurtzetarako erabiltzen den eredua. Endokondralaren kasuan kartilagoa da eredu (era honetan gorputz adarreko hezurrak eta hezurdura axialekoak formatzen dira), mintz-barnekoaren kasuan ehun konektibo batean, kartilagozko eredurik gabe, sortzen da hezurra (era honetan garezurraren hezur lauak, aurpegikoak eta klabikula formatzen dira). Batean zein bestean, osifikazioaren ondorioa beti da hezur primario ez laminar baten eraketa: arol primarioa, hezur heldu batez ordezkatu egingo dena. Hezurtzeak edo osifikazioak bi prozesu desberdin biltzen ditu: hezurraren histogenesia eta hezurren hazkuntza edo birmoldaketa. 3.1. Mintz-barneko osifikazioa edo osifikazio desmala Hezurtze prozedura hau ehun konektibotik hezurrak eratzean datza (4. Irudia). Bere ondorioz mintzezko hezurrak deritzenak garatzen dira: garezurreko hezur zapal asko (frontala, parietalak, okzipitala eta tenporalak), masailezurren alde bat eta klabikula. Mintz- barneko osifikazioan, zelula ama mesenkimatikougari osteoblastoetan desberdintzen dira. Osteoblastoek matrize organikoa ekoizten dute. Matrizea kaltzifikatu eta hezur-matrizea eratzen denean, osteoblastoak osteozito bihurtu dira. Hezur primarioak zuntz-egitura dauka, odoleztapen handia eta orokorrean zelula maila altua. Hezur primarioa garatu ahala egitura laminarra sortuz joango da; hots, hezur laminarrez edo helduz ordezkatua izango da. Mintz-barneko osifikazioa garapen enbrionarioaren 8. astetik aurrera hasten da. Mesenkima barneko zelula mesenkimatiko luzanga batzuk migratu eta hezurra sortuko den gune zehatz batzuetan metatzen dira. Mesenkimaren barneko zelula metaketa hau osifikazio mota honen “mintza” litzateke. Mesenkima-zelula hauek Cbfa1 adierazten duten zelula hezur-sortzailetan desberdinduko dira. Transkribapen faktore honen adierazpena ezinbestekoa da osteoblastoak desberdintzeko eta edozein osifikazio motarako beharrezkoak diren geneen adierazpenerako. Hezurtze prozesuak jasango duen eremuak baskularizazio maila altuak ditu eta bertan dauden zelulak borobiltzeaz gain, zitoplasma basofilo eta Golgi aparatu nabaria azaltzen dituzte. Orduan, kolagenoaren (gehien bat I motatakoa) jariaketa hasten da, baita hezur-sialoproteinak, osteokaltzina eta bestelako hezur-matrizearen osagaiena ere. Kolageno zuntzak zoriz orientatuta metatzen dira dentsitate gutxiko gel baten antzeko matrize estrazelular batean, non osteoblastoak, gero eta banatuago, murgiltzen diren. Hori bai, hezur- zelulak beti euren artean mantentzen dira loturik luzakin fin luze batzuen bidez. Modu honetan, hezur sortu berria inguruko mesenkima baino askoz dentsoagoa da, kolageno maila altuagatik hain zuzen. Denborarekin, osteoblastoek jariatutako hezur-matrize berria kaltzifikatu gabekoa edo osteoideakaltzio-fosfatoaren metaketaren ondorioz mineralizatu egiten da eta oraingo osteozitoen luzakinak kanalikuluen barnean gelditzen dira. Ostoblastoak matrize barneko aintziretan murgildurik gelditzen direneanosteozito deritze. Dena dela, hezur berriaren mineralizazioa oso urria da eta kolageno zuntzak desordenaturik daude. Aurrekoa gertatzen ari den bitartean, inguruko mesenkiman dauden beste hainbat zelula mesenkimatiko proliferatu eta zelula hezur-sortzaile desberdintzen dira. Hauetatik garatuko diren osteoblastoek osteoidea jariatzen dute aposizioz (edo kanpotik) eta honela hezur gehiago sortzen dute. Zelula hezur-sortzaileen jarduera mitotikoa dela eta, bere kopurua mantentzen dute eta osteoblasto iturri konstantea dago hazkuntzan dagoen hezurraren kanpoko mintzean. Honela, itxura adarkatua eta anastomosatua duen hezur ez-helduasortzen da, mineralizazio gutxikoa eta zelula kopuru handikoa. Hezur ez-laminarra (arol primarioa) berrantolatu egin behar da, osteoklastoen jarduerari esker birxurgatu eta hezur laminarrez ordezkatua izango da, trinkoa zein arola. Behin hezur laminarrez ordezkatua denean, hezur helduak hazkuntza eta birmoldatze prozesuak jasango ditu bere itxura anatomiko definitiboa lortu arte. Bizitza osoan zehar gainera, hezur-ehunak berriztapen edota birmoldatze jarraituak jasaten ditu. 3.2 Osifikazio endokondrala Hezurren hezurtze endokondrala, garapen enbrionarioaren hamabigarren astean hasita, fetuaren garapenaren osoan zehar, baita gizakia heldua izan arte (edo bere hezurren behin-betiko tamaina lortu arte) gertatzen den prozesua da. Orno- hezurrak, pelbia eta gorputz-adarretako hezurrak osifikazio endokondralez formatzen dira, hori dela eta kartilago-hezurrak deritze. Hasiera batean, kartilago hialinozko eredu bat eratzen da osifikazio gune primarioa deritzon diafisiko gunean, ondoren hezurrez ordezkatua izango dena. Enbrioi goiztiarrean sortutako “kartilagozko hezur”-en forma eta heldu-hezurdurarena antzekoak dira, gutxi gorabehera. Prozesu hau konplexua da, non apurka-apurka kartilagoa hezur ez laminarrez ordezkatzen den. Muin diafisiarioa handitzen den heinean, bere bi muturretan kartilago-hondarrak geratzen dira. Kartilago eremu honi epifisi-kartilagoaedo epifisi-plaka deritzo. Kartilagoaren ordezkapenean VEGF edo angiogenesia eragiten duen hazkuntza faktorearen adierazpena beharrezkoa da eta X kolagenoaren eta matrizearen metaloproteinasen ekoizpenarekin bat dator. Azkenengo hauek kartilagoaren degradazioaz arduratuko dira. Muin diafisiarioa zabaltzen den heinean, barrunbearen mutur bakoitzean kartilago eremuak bereiz daitezke, eremu honi epifisi-kartilagoa deritzo eta bertan atal oso zehatzak bereizten dira. Osifikazio gunetik urrutienetik hasita, honako hauek dira (5, 6 eta 7.irudiak):    1. Erreserba-eremua: Kartilago hialinozko eremu arrunta.    2. Proliferazio-eremua: Kondrozitoen zatiketa jarraituen bidez kartilagozko       ereduak luzerako hazkuntza burutzen du. Talde isogeno longitudinalak       eratzen dira. Kondrozito hauek aurreko eremuko zelulak baino handiagoak       dira eta aktiboki jariatzen dute kolagenoa (II eta XI bereziki) eta       kartilagoaren matrizearen beste proteina batzuk.    3. Heltze- eta hipertrofia-eremua: Kondrozitoak hipertrofiatu, handitu eta       bakuolatu egiten dira, zitoplasma argia azalduz glukogenoaren metaketaren       ondorioz. Metabolikoki aktibo mantentzen dira: I kolagenoa jariatzen       dute, baina baita X kolagenoa. Eremuaren baskularizazioa eragiten dute       VEGF jariaketaren ondorioz. Hipertrofia dela eta, aintziren arteko hezur-       matrizea murrizten da.    4. Kaltzifikazio- eta endekapen-eremua: Eremu honetan kondrozito       hipertrofikoak endekatu eta hil egiten dira. Kartilago-matrizea       kaltzifikatu egiten da. Kaltzifikatutako kartilagoak hezur berria       ezartzeko balio du. Eremu honetako kondrozitoak apoptosiz hil egiten       dira.    5. Hezurtze-eremua: Diafisiaren muturrean kondrozito hipertrofikoak endekatu       ostean, euren aintzirak kapilarrez eta diafisiko muin-gunetik etorritako       zelula hezur-sortzailez betetzen dira; hezur-matrize berria jariatzen       hasten da. Odol-hodi inbaditzaileak zelula hezur-sortzaileen iturri dira,       hauek osteoblasto ezberdindu eta berehala hezur-matrizea jariatzen dute       kaltzifikaturiko kartilagozko espikuletan. Kartilago-hezur egitura hauei       trabekula mistoak deritze. Kartilago eta hezur kaltzifikatua azkenik       degradatuak dira osteoklastoen eraginez. Beti ere, hezur ez-heldua       desegin eta hezur laminarrez ordezkatzen da.   Hezurra kaltzifikatutako espikuletan ezarri eta gero, kartilagoa birxurgatu egiten da, hezur arol primarioa geratzen delarik. Hezur arol hau berrantolatu egingo da, osteoklastoen funtzio birxurgatzaile eta osteoblastoen funtzio jariatzaileari esker. Plastikotasun honi esker, hezurra indar fisikoei, baita hazteko gaitasunari egokitzen da. Hau guztia gertatzen den bitartean, perikondrioko zelula hezur sortzaileek periostio-eraztuna eratzen dute diafisiaren inguruan. Mintz-barneko osteogenesiaren ondorioz eratzen den periostio-eraztuna hezur arolezkoa da, laster hezur-trinkoarekin ordezkatua izango dena. Jaio eta gutxira, epifisietan (lehendabizi batean eta geroago bestean) osifikazio gune sekundarioaksortzen dira. Gune hauetan diafisian bezala, kondrozitoak hipertrofiatu eta endekatu egiten dira bere matrizearen kaltzifikazioaren ondorioz. Diafisian bezala, odol-hodien eta perikondriotik etorritako zelula osteoprogenitoreen inbasioak muin-eremu berri bat sortzen dute, osifikazio gune berri bat, alegia. Diafisien hezurtzea bukatzen denean, lehengo kartilagozko hezurretik geratzen den kartilagozko eremu bakarra, epifisi-plakari (edo epifisi-diskoari) dagokio. Epifisi eta diafisia banatzen duen eremu honetan kartilagozko eredu bat geratzen da hezurren luzerako hazkuntza azkendu arte. Kartilagozko epifisi-plakak, izan ere, hezurren luzerako hazkuntza baimentzen du. Eremu honetan kartilagozko eredua, hezurra bere behin-betiko luzera lortu arte mantentzen da eta bere ugalketa alorrean hezurra ezarriko den kartilagoa sortzen du. Ugaltzen den kartilagoak eta endekatzen denak, hezur arolarekin ordezkatua izateko, kopuru berdina dute, eta bere zabalera, gutxi gora behera, konstante mantentzen da hazkuntza prozesu osoan zehar. Epifisi-plakan burutzen den hezurtze prozesuaren atalak, diafisiaren osifikazioan azaldutakoak berdinak dira: kartilagoaren hazkuntza edo ugalketa, kondrozitoen hipertrofia eta endekapena eta hezurtzea. Kartilagoaren hazkuntzak epifisiak diafisitik urruntzen ditu, hezurraren luzera luzatuz, hain zuzen. Hezurraren zabalera ere hazten da. Hazkuntza hau aposizioz gertatzen da, laminatxoak gehituz periostioaren azpitik. Prozesu hauek gertatzen diren heinean, barruko muinaren diametroa ere zabaltzen da osteoklastoen eraginez, horretarako, endostioaren aldetik, hezurra birxurgatu behar da. Birxurgapen prozesuak hezurren hazkuntza osoan zehar mantentzen dira. Hezurren luzerako hazkuntza osoan zehar hezurraren birmoldaketa prozesuak beharrezkoak dira. Birmoldaketa hezurraren eremu batzuen lehentasunezko birxurgapenari deritzo, beste eremu batzuetan hezurra eratzen den bitartean. Hezurraren luzerako hazkuntza amaitzen da epifisi-plakaren kartilagoaren ugalketa amaitzen denean, disko epifisiarioaren desagerpena edo epifisiaren itxiera deritzo. Orduan, hezur berria ezartzen da diskoa guztiz desagertu arte, muin bien (epifisikoa eta diafisikoa) bateratzea eraginez. Betirako geratuko da gertatutako prozesuaren aztarna den epifisi-marra, lehengo epifisi-diskoaren hezurrezko lerro bat. Behin hazkuntza amaitu denean, kartilagoa gaineztadura artikularretan baino ez dugu topatuko. 3.3 Osteonen eraketa Osteonak formatuta dagoen hezur trinkoan eratzen dira, barne birmoldaketa deritzon prozesuari esker. Hezur trinkoa hiru eratara ager daiteke: formatua izan daiteke fetuaren hezur arolatik hezurraren jariatze jarraitua dela eta edo zuzenean hezur trinko heldu bezala. edo hezur trinko zaharragoa izan daiteke osteonaz eta laminatxo interstizialez osatuta. Tunel baten eraketa ezinbestekoa da osteona berria sortzeko. Osteoklastoek osteona berria izango duen tamainako tunel zilindriko bat sortzen dute. Bere argia odol-hodiz eta inguruko ehun konektiboz betetzen da eta berehala tunelaren horman hezurra eratzen da. Prozesu biak, hau da osteoklastoen birxurgapena eta osteoblastoen jariaketa, hezur-birmoldaketa unitate batean antolatzen dira. Hezur-birmoldaketa unitateak bi osagai ditu: ebaketa konoa edo birxurgapen-hodia, aurrerantz doana eta itxiera konoa, atzetik doakiona. Ebaketa konoak osteoklasto aktiboak, kapilarrak eta perizitoak ditu, baita osteoblastoen aitzindariak mitosian, perizitoak eta endotelio-zelulak ere. Osteoklastoek 200µm-ko diametroko hodia zulatzen dute, eta hauxe izango da, hain zuzen, osteona berriaren diametroa. Behin eginda Havers-sistema berriaren zuloa, osteoblastoak osteoidea jariatzen hasten dira kanpotik barrurantz, laminatxo zentrokideak sortuz. Osteona berriaren erdian Havers kanalari dagokion zulo txikia geratzen da. Osteonaren laminatxoak, behin eratuta, mineralizatzen dira eta mineralizazio hau formatuta eta gero ere jarraitzen da. Helduetan, hezurraren formazioa eta birxurgapena orekatuta daude, zahartzaroan, ordea, birxurgapena formazioa baino aktiboagoa da. Desoreka oso nabaria bada osteoporosia eragiten du. 3.4 Hezurraren konponketa postraumatikoa Edozein ehunetan bezala, hezurra apurtzen denean, lehendabizi neutrofiloak eta segituan makrofagoak heltzen dira lesioaren gunea garbitzera. Geroago kapilarren eta fibroblastoen ugalketak ehun konjuntibo laxoaren eraketa eragiten du,pikortatze-ehuna deritzona. Ehun hau gero eta dentsoago bilakatzen da, baita kartilagoa ere era daiteke. Bai konjuntiboa bai kartilagoa ugaldu eta apurketa osatzen da kailu bat sortuz, zeinek apurtu den hezurraren zatiak lotu egingo dituen. Kailua eratzen den bitartean, periostioko zelula hezursortzaileak zatitu eta osteoblastoetan desberdintzen dira. Osteoblasto berriek osteoidea jariatzen dute hezurraren gainazalean, barrurantz osifikatzen kailua inguratu arte. Apurka kailua ere hezurrez ordezkatzen da; kartilagoa hezurrez ordezkatua izaten da, osifikazio endokondralean bezala. Muin aldetik ere, hezur berria sortzen da endostioaren ugalketaren ondorioz. Ugaltze fronte biak fusionatzen dira apurketaren zentroan hezur arola eratuz. Beste hezurtze prozesuetan bezala, hezur arola hezur trinkoarekin ordezkatzen da. Hau gertatzen den bitartean, hezur-kailua osteoklastoen eraginez birxurgatzen da, hezurraren jatorrizko forma berreskuratuz.  Prozesu hau, orokorrean, 6-12 asteren barruan burutzen da. Hezur zatien hurbilketa eta immobilizazioa, hau da, barruko finkapenek (iltzeak, torloju edo plakak) zein kanpoko finkapenek (ferulak edo igeltsuak) osaketa prozesua arintzen dute, funtzionalki eta egiturazko osaketa hobeagoa ziurtatuz.
