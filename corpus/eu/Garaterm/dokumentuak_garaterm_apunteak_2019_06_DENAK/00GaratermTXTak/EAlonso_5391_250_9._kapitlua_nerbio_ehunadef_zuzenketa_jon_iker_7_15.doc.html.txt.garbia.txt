    NERBIO-EHUNA Nerbio-sistemari esker gure gorputzak kanpoaldeko eta gure barneko aldaketen aurrean erantzuteko gaitasuna du. Ikuspegi anatomiko batetik nerbio-sistema horrela bereizten dugu: -Nerbio-sistema zentrala. Entzefaloak eta bizkar-muinak osatzen dute. -Nerbio-sistema periferikoa. Buruezurreko nerbioek, bizkar-hezurreko nerbioek eta nerbioperiferikoek osatzen dute. Eta ikuspegi funtzional batetik nerbio-sistema horrela sailkatzen da: -Nerbio-sistema somatikoa. Nerbio-sistema zentraleko eta nerbio-sistema periferikoko alde somatikoek osatzen dute. Borondatez egiten diren funtzioak kontrolatzen ditu. -Nerbio-sistema autonomoa edo begetatiboa. Nerbio-sistema zentraleko eta periferikoko alde autonomoek osatzen dute. Nerbio-sistema autonomoak inerbazio motore oharkabekoeferentea ematen dio muskulu leunari, bihotzeko eroapenari, eta guruinei. Erraietatik ere inerbazio aferente sentikorra eramaten du (mina eta erreflexu autonomoak). Nerbio-sistema autonomoa beste bi ataletan sailkatzen da: atal sinpatikoa eta parasinpatikoa; eta hirugarren atal batek, atal enterikoak digestio-hodia inerbatzen du. Nerbio-sistema autonomoa zentralarekin komunikatzen da nerbio-zuntz sinpatiko eta parasinpatikoen bidez baina era independentean ere funtzionatu ahal du. Nerbio-sistema hurrengo bi zelula motak osatzen dute: neuronak eta sostengu- zelulak. Neurona edo nerbio-zelula, nerbio-ehunaren unitate funtzionala da; eta gorputz zelularra edo somak (nukleoa duen atala) eta luzakinek osatzen dute. Neuronek kinadak jasotzen dituzte beste neurona batzuetatik eta luzakinetatik ehunetako beste toki batzuetara garraiatzen dituzte. Neuronen arteko lotura espezializatuak sinapsi deitzen dira. Sostengu-zelulak ez dute kinada elektrikorik garraiatzen baina neuronekin kontaktuan daude. Sostengu-zelulei neuroglia edo glia deitzen zaie. Nerbio- sistema zentralean lau mota desberdin daude: oligodendrozitoak, astrozitoak, mikrogliozitoak eta zelula ependimarioak. Guztiak batera neuroglia zentrala osatzen dute. Nerbio-sistema periferikoaren sostengu-zelulei ostera neuroglia periferikoa deitzen zaie. Eta hauek Schwann zelulak, zelula sateliteak eta beste zelula mota batzuk osatzen dute. Neurogliako zelulen funtzioak hauek dira: -Sostengu fisikoa eta babesa neuronentzat. -Neuronen somak eta luzakinak elektrikoki isolatu eta kinada elektrikoen garraioa azkartu. -Kalte neuronalak konpondu. -Nerbio-sistema zentraleko likidoa erregulatu. -Neurotransmisoreak kendu gune sinaptikoetatik. -Neurona eta sistema baskularraren artean metabolitoen elkar trukaketa lagundu. Neurona eta sostengu-zelulez gain odol-hodi asko aurkitzen dira nerbio-ehunean. Hodi hauen eta nerbio-zelulen artean, xafla basala aurkitzen da bien arteko muga eraikiz. Muga hau oso selektiboa da eta muga hematoentzefalikoa deitzen zaio. NEURONAK Neurona,oligodendrozito, astrozito eta zelula ependimarioen jatorria hodi neurala da. Neuronak, behin desberdintzen direnean ez dute zatitzeko gaitasunik baina entzefaloan aurkitu dira nerbio-zelulaamak. Zelula hauek oso urriak dira baina ugaritzeko gaitasuna dute eta lesio baten ondoren neuronak sortzeko gaitasuna dute. Neurona motak Neurona nerbio-ehuneko unitate estruktural eta funtzionala da. Gizakiok 10.000 milioi neurona baino gehiago ditugu. Zelula multzo oso heterogeneoa da eta berauen itxura eta forma oso aldakorra den arren, batez ere hiru mota desberdinetan sailkatzen dira: -Neurona sentikorrak: Hartzaileetatik nerbio-sistema zentralera garraiatzen dituzte kinadak. Neurona hauen luzakinak, nerbio-zuntz aferente somatikoetan eta erraietako aferenteetan daude. Zuntz aferente somatikoek mina, tenperatura, ukimena, eta presioaren sentsazioa garraiatzen dute. Zuntz hauek propiozepzioa ere transmititzen dute (gorputzaren mugimenduak eta kokapena) barneko organoetatik (muskulu, lotailu eta abarretatik) entzefalora, honek gorputzaren inguruko informazioa izan dezan. Erraietako zuntz aferenteek minaren sentsazioa garraiatzen dute barneko organoetatik, mukosetatik, guruinetatik eta odol- hodietatik. -Neurona motoreak. Inpultsoak transmititzen dituzte nerbio-sistema zentraletik zelula efektoreetara. Neurona hauen luzakinak nerbio-zuntz eferente somatikoetan eta erraietako eferenteetan sartzen dira. Neurona eferente somatikoek borondatezko inpultsoak bidaltzen dituzte muskulu eskeletikora. Erraietako neurona eferenteekoharkabeko inpultsoak bidaltzen dituzte muskulu leunera, sistema kardionektorera eta guruinetara. -Interneuronak edo neurona interkalarrak. Neurona sentsitiboen eta motoneuronen arteko sare bat eratzen dute. Uste da neuronen % 99,9 interneuronak direla. Neuronaren gorputza, soma edo perikarion nukleo eta organuluz beteta dago. Neuronarik gehienak axoi bakar bat dute. Axoia, neuronaren luzakin luzeena izaten da eta nerbio-bulkadak somatik axoian zehar luzatzen dira sinapsi guneraino. Sinapsi gunean kinada beste neurona batera transmititzen da. Neuronek dendrita izeneko luzakin laburragoak izaten dituzte eta hauek inpultsoak periferiatik (beste neurona batzuetatik) somara transmititzen dituzte(1. Irudia). Luzakinen arabera ere sailkatzen dira neuronak (2. Irudia): -Neurona multipolarrak: Axoi bat eta dendrita bi edo gehiago dituzte. Inpultsoen norabidea dendritetatik somara eta somatik axoira izaten da. Dendritek eta somak hartzen dute inpultsoa, beraz gune hauetako mintza espezializatuta dago inpultsoak jasotzeko. Axoiak ostera inpultsoa garraiatzen du eta bere mintza espezializatuta dago inpultsoa garraiatzeko. Axoiaren azkeneko atalean bukaera sinaptikoak hainbat neurotransmisore izaten ditu eta molekula hauek askatzean beste neurona, muskulu-zuntzedo guruin batzuen gain izaten du eragina. Neurona multipolar gehienak motoreak eta interneuronak izaten dira. -Neurona bipolarrak: Axoi bat eta dendrita bat izaten dute. Ez dira oso ohikoak. Dastamena, usaimena, ikusmena, edo ukimenarekin erlazionatzen dira. Begiko erretinan aurkitzen dira eta belarrian baita ere. -Neurona pseudounipolarrak: Luzakin bat dute baina bi adarkaduratan zatitzen da. Adarkadura axoniko bat periferiara luzatzen da eta bestea nerbio-sistema zentralera. Bi adarkadura axonikoak unitate garraiatzaileak dira. Inpultsoak adarkadura periferikoetan sortzen dira. Neurona pseudounipolarrak neurona bipolar batetik garatzen dira. Neurona pesudounipolar gehienak sentikorrak dira eta nerbio-sistema zentralean daude. Somak bizkarreko gongoiletan eta nerbio kranialetako gongoiletan daude. -Neurona unipolarrak. Luzakin bakar bat dute eta ez dira oso ohikoak. Soma neuronala Gorputz neuronala, soma edo perikarion, neuronaren gune lodiena da, nukleo eukromatiko handi bat eta bertan nukleolo handi bat aurkitzen ditugu eta inguruan zitoplasma perinuklearra ikusten da. Mikroskopio elektronikoz erretikulu endoplasmatiko bikortsu asko ikusten da eta erribosoma aske asko; ezaugarri hau,bat dator zelula honen izaerarekin, hau da, proteina asko ekoizten duen zelula da. Mikroskopio optikoz erribosomak, Nissl gorputzak moduan ikusten dira (3. Irudia). Nissl gorputz bakoitza erretikulu endoplasmatiko bikortsuko multzo bat da. Nukleoaren inguruko zitoplasmak mitokondrio asko ditu, Golgi aparatu handia nukleoaren inguruan, lisosomak, mikrotubuluak, neurofiruak, besikulak eta inklusioak. Erribosomak, Nissl gorputzak eta Golgi aparatua batzuetan dendritetaraino heltzen dira baina ez axoietara. Soman dagoen inguru honi axoi-konoa deitzen zaio eta organulu handirik ez du izaten eta axoi eta dendriten arteko muga bereizteko balio izaten du. Nukleo eukromatikoa, Golgi aparatu handia eta Nissl gorputzak erakusten digute aktibitate anaboliko oso altua duen zelula dela neurona. Neuronak ez dira bikoizten baina bere osagai azpi-zelularrak maiztasun handiz berriztatzen dira. Berriztatze tasa altu hau entzima, proteina eta molekula berriak etengabe behar dituelako da. Sortzen diren molekula berriak zelularen barruan oso toki desberdinetara bidaltzen dira eta mugimendu hauek garraio axonikoaren bidez ematen dira. Orokorrean neuronak ez direla bikoizten onartzen da, baina ikusi da helduen entzefaloan badaudela neurona batzuk bikoizteko gaitasuna dutenak. Zelula ama nerbioso hauek 240 kDa-ko proteina bat dute, nestina izenekoa. Zelula hauek, zauri bat gertatzen denean bertara migratzeko gaitasuna dute eta neurona berriak sortzen dituzte. Dendritak eta axoiak Dendriten funtzio nagusia beste neurona batzuetatik edo kanpoaldetik informazioa jasotzea da eta ondoren somara bideratzea. Normalean dendritak neuronaren somaren inguruan egoten dira. Axoiak baino diametro handiagoa izaten dute eta ez dira egoten mielinizatuta, muturretan meheagoak dira eta adarkadura luzeak dituzte, arborizazio dendritikoak deitzen direnak. Adarkadura hauek azalera handitzen dute. Neurona mota asko adarkadura hauen formagatik desberdintzen dira. Normalean somaren eta dendriten edukia osoantzekoa izaten da, Golgi aparatua izan ezik. Axoiaren funtzio nagusia informazio helaraztea da, neurona baten somatik beste neurona batera edo beste zelula efektore batera. Neurona bakoitzak axoi bat izaten du eta batzuetan oso luzea izan daiteke. Nerbio-sistema zentraleko nukleo motorretan aurkitzen diren neuronek (I motako Golgi neuronak) metro bateko luzera izan dezakete muskulu eskeletikora heltzeko. Bestalde II motako Golgi neuronek oso axoi laburrak dituzte. Axoi batek somaren inguruan, batzuetan adarkadurak izaten ditu baina normalena sinapsia emango den muturrean izatea da. Axoia, axoi-konoan hasten da eta inguru honetan ez dugu aurkitzen organulu handirik baina mikrotubuluak, neurofiruek, mitokondrioek eta garraio besikulek axoi-konoa zeharkatzen dute. Axoi-konoaren hasierako atala eta mielina-leka hasten den inguruari hasierako atala deitzen zaio. Hasiera atal honetan hasten da ekintza-potentziala. Ekintza-potentziala axoian zehar luzatzen da, soman jaso den inpultsoaren ondorioz. Soman jasotako inpultsoaren jatorria dendritetan dago. Proteinarik gehientsuenak perikarionean sintetizatzen dira. Proteina hauek axoietara eta dendritetara zabaltzen dira axoietako eta dendritetako garraio sistemaren bitartez. Baina azken urteotan ikusi da proteina batzuk axoietan ere sintetizatzen direla nahiz eta ez izan oso ugariak. Proteinak sortzen diren gune axoniko hauei plaka periaxoplasmatikoak deitzen zaie eta uste da hemen sortzen diren proteinek neuronaren oroimen zelularrean parte hartzen dutela. SINAPSIA Neuronak beste neurona batzuekin eta zelula efektoreekin sinapsi bidez komunikatzen dira. Kinada helarazten duen neuronari presinaptikoa deitzen zaio eta jasotzen duenari postsinaptikoa, baina batzuetan neurona postsinaptiko baten ordez guruin bat edo muskulu-zuntz bat aurkitzen dugu. Neuronen arteko sinapsiak hurrengo eran sailkatu ahal dira (4. Irudia): -Axodendritikoak. Axoien eta dendriten artean ematen direnean. -Axosomatikoak. Axoiaren eta neuronaren somaren artean ematen direnean. -Axoaxonikoak. Axoien artean ematen direnean. Hematoxilina-eosinaz tindatzen diren laginetan sinapsiak ez dira ikusten, baina inpregnazio metalikoa erabiltzen denean neurona hartzailearen azalean egitura biribil batzuk ikusten dira. Normalean axoi batek neurona hartzailearen azaleran zehar bizpahiru kontaktu gune izaten ditu eta gune haueiboutons en passant edo pasoko botoiak deitzen zaie. Ondoren axoiak aurrera jarraitzen du eta telodendron izeneko egitura batean amaitzen da. Telodendroiaren bukaeran dauden egitura lodiagoei botoiak edo kimu terminalak deitzen zaie. Neurona biren artean sinapsi bakar bat edo milaka eman daitezke eta hau badirudi neuronak jasotzen duen inpultso kopuruarekikoproportzionala dela. Sinapsiak kimiko eta elektrikotan sailkatzen dira. Sailkapen hau inpultsoaren eroapenaren eta jomuga den zelulan ekintza-potentzialaren araberakoa da: -Sinapsi kimikoak. Inpultsoen garraioa sustantzia kimikoen askapenaren bidez ematen da (neurotransmisoreak). -Sinapsi elektrikoa: Nexu motako lotura zelularrak agertzen dira eta zelulen artean ioien mugimenduak ematen dira eta ondorioz korronte elektrikoa helarazten da zelula batetik bestera. Sinapsi mota hauek emateko ez da beharrezkoa neurotransmisorea. Sinapsia bat emateko hurrengo osagaiak behar dira: -Osagai presinaptikoa (egitura presinaptikoa, botoi sinaptikoa, botoi terminala). Luzakin neuronalaren muturra da eta bertatik askatzen dira neurotransmisoreak. Osagai presinaptikoek besikula sinaptikoak izaten dituzte. Egitura hauek mintz baten bidez daude mugatuta eta 30 eta 100 nm inguruko diametroa dute eta barnealdean neurotransmisoreak dituzte. Besikula sinpatikoaren eta zelula-mintzaren arteko lotura eta fusioa SNARE (Soluble NSF Attachment Receptor) izeneko mintz-zeharkakoproteina batzuen bidez ematen da. Proteina espezifikoak v-SNARE (besikulei lotzen zaienak) eta t-SNARE (mintzari lotzen zaienak) dira. Prozesua aurrera doan heinean SNARE proteinak Sinaptotagmina 1 izeneko beste proteina batek ordezkatzen ditu. -Ildo sinaptikoa. 20 edo 30 nm inguruko espazioa da. -Mintz postsinaptikoa. Neurotransmisoreek eragina duten hartzaileak daude bertan. Neurona postsinaptikoko mintz zati bat da eta bere azpialdean material dentso bat du. Dentsitate postsinaptiko hau barrurago proteina konplexu batzuekin dago lotuta eta seinalea konplexu hauen bidez zabaltzen da. Transmisio sinaptikoa Nerbio-bulkada bat botoi sinaptikora heltzen denean, boltajea aldatu egiten da mintzean (despolarizazioa) eta boltajeak aktibatzen dituen Ca+2 kanalak zabaldu egiten dira botoiaren mintzean. Espazio estrazelularretik sartzen den Ca+2 ak besikulak migratu arazi egiten ditu mintz presinaptikora eta fusionatu egiten dira mintzarekin. Ondorioz neurotransmisorea ildora askatzen da. Besikula eta mintzaren arteko lotura eta fusio prosezuak SNARE eta sinaptotagmina izeneko proteinen bidez ematen da. Baina beti ez da ematen guztizko askapena. Kasu batzuetan fusioaren ondoren porozitosia ematen da, hau da, mintzean poro txiki batzuk sortzen dira eta poro horietatik joaten da askatzen neurotransmisorea poliki-poliki. Normalean neurotransmisorea askatu duen botoi sinaptikoak besikula endozitikoak sortzen ditu eta konpartimentu endosomikora bueltatzen dira berriro birziklatuz edo neurotransmisorez birkargatuz. Neurotransmisoreak neurona postsinaptikoko hartzaileetara lotzen dira. Hartzaile hauei ligandoz erregulatutako ioi-kanalak (ligan-gated ion channel) deitzen zaie. Neurotransmisorearekin lotzean proteina kanal hauen konformazioa aldatzen da eta poroa zabaltzen da. Emango den erantzuna zelulan sartuko den ioiaren araberakoa izango da. Adibidez Na+ sartzen bada despolarizazio lokala ematen da eta egoera normaletan boltajeak aktibatzen dituen Na+ kanalak zabaltzen dira eta nerbio-bulkada bat ematen da. Neurotransmisore batzuk aminoazidoz edo aminaz osatuta daude eta G proteinari lotutako hartzaileekinlotzen dira eta kasu hauetan ematen den erantzuna iraunkorragoa da. Kasu hauetan neurotransmisorea mintz-zeharkako proteina hartzaile batera lotzen da. Loturak G proteina aktibatzen du eta hau mintzean desplazatzen da eta beste proteina batzuk aktibatzen ditu. Proteina hauek ioi- kanalak edo mintz-zeharkako entzimak aktibatu ditzakete eta bigarren mezulariak ekoizten dira. Neurotransmisore batek eragin desberdinak izan ditzake eragina duen neurona postsinaptikoen hartzaileen arabera. Neurona presinaptikoan askatzen den neurotransmisoreak kitzikatu edo inhibitu ditzake neurona postsinaptikoak. -Sinapsi kitzikatzaileetan, azetilkolina, glutamina edo serotonina neurotransmisoreek Na+ ren sarrera ahalbidetzen duten (edo beste kanal kationiko batzuk) kanalak zabaltzen dituzte eta zelula-mintzaren despolarizazio sortzen dute atari mailaraino. Ondorioz ekintza-potentzial bat sortzean nerbio- bulkada bat sortzen da. -Sinapsi inhibitzaileetan, GABA (azido gama aminobutiriko) edo glizina neurotransmisoreek aktibatutako Cl- kanalak zabaltzen dira eta Cl- sartzen da zelulan. Ondorioz mintza hiperpolarizatu egiten da eta negatiboagoa bihurtzen da. Sinapsi hauetan ekintza-potentziala berriro sortzea zailagoa izaten da. Nerbio-bulkada baten sorrera, neurona baten kinada kitzikatzaile eta inhibitzaileen arteko batuketa baten ondorioa baino ez da. Sinapsiaren funtzioa ez da bakarrik neurona batetik bestera kinada garraiatzea, kasu batzuetan neurona batetik bestera pasatzean kinadak prozesatu eta eraldatu egiten dira. Neurotransmisoreak Neurotransmisore funtzioa duten molekula desberdinak identifikatu dira eta hauek dira garrantzitsuenak: -Azetilkolina. Axoiak eta muskulu ildaskatuaren artean ematen den sinapsian agertzen da eta nerbio-sistema autonomoan ere agertzen da. Neurona sinpatikoek, parasinpatiko presinaptikoek eta hauen efektoreek azetilkolina askatzen dute. Neurona parasinpatiko postsinaptikoak eta neurona sinpatiko postsinaptiko berezi batzuk, izerdi guruinak kitzikatzen dituztenak, ere azetilkolina askatzen dute. Azetilkolina neurotransmisoremoduan erabiltzen duten neuronak, neurona kolinergikoak deitzen dira eta neurona postsinaptikoan dauden hartzaileak hartzaile kolinergikoak. Hartzaile hauek bi multzotan desberdintzen dira; muskarinarekin elkar eragiten badute muskarinikoak deitzen dira eta nikotinarekin elkar eragiten badute nikotinikoak. Hartzaile muskariniko baten adibide bat bihotzean ematen da. Curarea Na+ kanaletara lotzen da eta hartzaile kolinergiko nikotinikoak blokeatzen ditu.Honen ondorioz paralisi muskularra ematen da. Beste adibide bat toxina botulinikoarena da, honek azetilkolinaren askapena inhibitzen du eta muskuluen paralisia eragiten du eta arnasketarako behar ditugun muskuluak geldituegiten dira. -Katekolaminak. Adibidez noradrenalina (norepinefrina), adrenalina (epinefrina) eta dopamina dira. Tirosinatik sintetizatzen dira. Katekolaminak erabiltzen dituzten neuronak neurona katekolaminergikoak deitzen dira. Nerbio-sistema zentraleko zelulek askatzen dituzte eta mugimenduak, umorea eta arretaren gain dute eragina. Adrenalina erabiltzen duten neuronak adrenergikoak deitzen dira. Hauek entzima bat dute eta noradrenalina adrenalina bihurtzen dute. -Serotonina edo 5-hidroxitriptamina (5-HT). Triptofanoaren hidroxilazioa eta deskarboxilazioaren ondorioz sortzen da. Nerbio-sistema zentraleko eta nerbio- sistema enterikoarenneuronetan du eragina. Neurona hauei serotoninergikoak deitzen zaie. -Aminoazidoak. Adibidez γ-aminobutiratoa (GABA), glutamato (GLU), aspartato (ASP) eta glizina (GLY) dira. Aminoazido hauek neurotransmisore moduan ere funtzionatzeko gaitasuna dute, batez ere nerbio-sistema zentralean. -Oxido nitrikoa. Gas sinple bat da eta erradikal askearen ezaugarriak ditu. Kontzentrazio baxuetan nerbio-bulkada sortzen ditu neurona batetik bestera. Neurotransmisore gehienak soman sortzen dira eta besikuletan metatzen dira baina NO sinapsian bertan sortzen eta berehala erabiltzen da. Uste da glutamatoak sortzen duen erreakzio baten ondorioz NO sintetasa aktibatzen dela eta ondorioz NO sortzen dela. -Peptido txikiak. Adibide batzuk P sustantzia, hipotalamoko hormona askatzailea, enzefalinak, hesteetako peptido basoaktiboa edo neurotentsina dira. Sustantzia hauetako asko zelula neuroendokrinoek ere askatzen dituztedigestio-hodian. Ildo sinaptikora askatzen diren neurotransmisoreak degradatu edo berreskuratu egiten dira. Estimuluaren behin-behinekotasuna bermatzeko sinapsian dauden neurotransmisoreak desagertu egin behar dira. Neurotransmisorea sinapsi gunetik kentzeko prozesurik ohikoena afinitate altuko berreskurapena da. Neurotransmisoreen %80a horrela ezabatzen dira sinapsi gunetik. Prozesu honetan neurotransmisoreak mintz presinaptikoan dauden proteina garraiatzaile espezifikoetara lotzen dira. Botoi presinaptikoko zitoplasmara bueltatzen diren neurotransmisoreak, entzimatikoki suntsitzen dira edo besikula sinaptiko hutsetan kargatzen dira berriro. Adibidez, katekolaminen kaptazioa Na+ ren menpe dauden garraiatzaile proteiko batzuk egiten dute eta anfetaminek edo kokainak garraiatzaile hauek blokeatzen dituzte eta neurotransmisoreen efektua amaigabea bihurtzen da. Beste prozesua (beste %20ren kasuan ematen dena), degradazioa da. Mintz postsinaptikoan dauden entzimek neurotransmisoreak degradatzen dituzte. Azetilkolinesterasa (AChE) muskulu leunak jariatzen du sinapsi gunera eta azido azetiko eta kolinan degradatzen da. Kolina botoi presinaptikoak berreskuratzen du eta azetilkolina sortzeko erabiltzen du. AChE lotura neuromuskularrean jariatzen da eta ikusi da farmako eta pestizida batzuk bera inhibitzeko gaitasuna dutela eta ondorioz muskuluaren uzkurketa iraunkorra eragiten dutela. Kinadaren eroapena Nerbio-bulkada bat axoian zehar zabaltzen da. Ekintza-potentziala axoi-konoan hasten da eta despolarizazio uhina zabaltzen joaten da. Mintzak, boltajeak aktibatutako Na+ eta K+ kanal asko ditu. Estimulu baten ondorioz boltajeak aktibatutako Na+ kanalak zabaltzen dira axoiaren hasierako atalean eta Na+ sartzen da axoplasman. Na+ sartzean mintzaren potentzial negatiboa inbertitu egiten da (-70 mV) eta positiboa bihurtuz (+30 mV). Despolarizazioaren ondoren Na+ kanalak itxi eta K+ kanalak zabaltzen dira. K+ ioia irten egiten da axoitik eta mintza berriro hasierako potentzialera bueltatzen da (atseden potentzialera). Atal baten despolarizazioa, estimulatu gabeko mintzaren inguruko guneetara zabaltzen da, eta horrela errepikatzen da prozesua mintz guztiaren luzeran. Prozesu guztia milaren bat baino azkarrago ematen da. Denbora laburbat pasatu ondoren (denbora errefraktarioa) neuronak berriro sortu dezake ekintza-potentziala. Axoi mielinikoek azkarrago garraiatzen dute inpultsoa. Garraio azkarra Ranvier noduluei esker ematen da. Inpultso nerbiosoak salto egiten du Ranvier nodulu batetik hurrengora eta horregatik saltokako kondukzioa edo ez-jarraia deitzen zaio. Zuntz mielinikoetan leka mielinikoak ez du korronte elektrikoa garraiatzen eta isolatu egiten du, horregatik despolarizazioak bakarrik noduluak dauden tokian ematen dira. Gune hauetan axolema likido estrazelularrarekin kontaktuan dago eta Na+ eta K+ kanal asko ditu, horregatik inpultsoa Ranvier nodulu batetik hurrengora doa saltoka. Kondukzioaren abiadura proportzionala da mielina-lekaren lodierarekiko eta axoaiaren diametroarekiko. Diametro handiagoa badu axoiak, kondukzioa azkarragoa da. Axoi amielinikoetan Na+ eta K+ kanalak zuntz guztian zehar agertzen dira. Inpultsoa geldoagoa da eta uhin jarrai baten moduan garraiatzen da.   Axoian ematen den garraioa Neuronan ematen den aktibitate sintetizatzailea perikarionaren inguruan ematen da eta telodendronera eramateko materiala garraio axonikoaren bidez ematen da. Garraio axonikoa bi norabideetan ematen da, hau da perikarionetik telodendroira eta telodendroitik perikarionera. Garraio hau mota desberdinetakoaizan daiteke: -Garraio anterogradoa. Materiala perikarionetik periferiara garraiatzen da. Mekanismo honetan kinesinak parte hartzen du. Kinesina mikrofiruei atxikitako proteina motorra bat da eta ATP kontsumitzen du. -Garraio erretrogadoa: Axoien muturretatik eta dendritetatik perikarionera garraiatzen da materiala. Garraio hau mikrofiruei lotuta dagoen dineina proteinari esker ematen da. Sustantziak garraiatzeko sistemak, mugitzeko abiaduraren arabera ere sailkatu daitezke: -Garraio geldoa. Somatik muturreko botoietara 0,2 eta 4 mm/eguneko abiaduran garraiatzen dira sustantziak. Bakarrik anterogradoa da. Aktina, tubulina eta neurofiruak garraiatzen dira sistema honekin. -Garraio azkarra. Bi norabideetan garraiatzen dira sustantziak. Abiadura 20 eta 400 mm/eguneko ingurukoa da. Anterogrado azkarrak besikula sinaptikoak, erretikulu endoplasmatiko pikortsuak eta mitokondrioak garraiatzen ditu eta erretrogadoak egitura berdinak eta endozitosi bidez barneratutakoak. Sistema honen bidez mugitzen dira baita ere toxinak eta birusak. SOSTENGU-ZELULAK: NEUROGLIA Nerbio-sistema periferikoaren sostengu-zelulak neuroglia periferikoa deitzen dira eta nerbio-sistema zentralean, neuroglia zentrala. Neuroglia periferikoa Neuroglia mota hau osatzen duten zelulak ondorengo hauek dira: Schwann zelulak, zelula sateliteak eta beste zelula mota batzuk, adibidez lotura neuromuskularretan aurkitzen dugun neuroglia terminala edo erretinako Müller zelulak edo digestio-hodiko guruinen inguruko neuroglia enterikoa. Schwann zelulak Nerbio-sistema periferikoan Schwann zelulek leka sortzen dute. Schwann zelulek nerbio-zuntzak sostengatzen dituzte (bai mielinikoak baita amielinikoak ere). Zelula hauek gandor neuraletik datoz eta Sox-10 transkripzio faktorearen espresioari esker desberdintzen dira. Nerbio-sistema periferikoan lipidozko estaldura bat sortzen dute (mielina-leka deitzen da).Mielina-lekak axoia isolatzen du inguruko endoneurio estrazelularretik. Leka honi esker kondukzioa oso azkarra da. Axoi-konoak eta muturreko adarkadurak sinapsia ematen den tokian ez dute mielina-lekarik. Zuntz amielinikoak ere Schwann zelulak estaltzen eta babesten dituzte. Zelula hauek nerbio-sistema periferikoko detrituak garbitzen laguntzen dute eta periferiako axoiak birsortzen ere laguntzen dute. Mielina-lekaren sorreran (mielinizazioa) Schwann zelularen azalean dauden hutsune batzuetan kokatzen dira axoiak. Gero axoiaren 0,08-0,1mm inguruko atala Schwann zelula batez inguratuta gelditzen da eta ondoren Schwann zelula bere mintzaren bi gunetan polarizatzen da. Gune bat zelula-mintz abaxonikoa da, hau da endoneurio edo gune estrazelularrera gelditzen dena. Beste gunea adaxonikoa edo periaxonikoa, axoiarekin kontaktuan dagoena da. Axoia guztiz estaltzen duenean hirugarren atal bat sortzen da mesaxoia. Gune hau mintz bikoitz bat da eta mintz abaxonikoa eta adaxonikoa lotzen ditu eta kanpoko gune estrazelular mehea inguratzen du (4.irudia). Mielina-lekaren sorkuntza Schwann zelularen mesaxoiak neuronaren axoia inguratzen duenean hasten da. Mesaxoiaren luzapen laminar bat axoiaren inguruan biribiltzen da. Sortzen diren hasierako geruzak ez dute antolakuntza oso trinkoa, eta zitoplasma apur bat gelditzen da. Kanpoaldean, mielina-lekaren sorkuntzaren ardatzaren inguruan kanpoko lepoko zitoplasmatiko perinuklear mehe bat dago eta Schwann leka deitzen zaio. Gune hau zelula-mintz abaxoniko batek ixtendu eta Schwann zelulako nukleo eta organulu gehienak aurkitzen dira bertan. Schwann zelularen inguruan kanpoko xafla basal bat aurkitzen da. Mesaxoiaren azkeneko geruzaren aposizioak bere geruzarekin eraztuna ixten du eta kanpoko mesaxoia sortzen du. Barnealdean barneko lepoko zitoplasmatiko bat sortzen da zelula-mintz adaxonikoak inguratuta. Mintz mesaxonikoen arteko gune interzelular mehea zelula-mintz adaxonikoarekin komunikatzen da eta barneko mesaxoia sortuz. Mesaxoia bere inguruan biribiltzen denean 12 eta 14 nm ko hutsuneak desagertu egiten dira eta mintzek mielina-leka trinkoa sortzen dute. Trinkotasun hau ematen denean 0 proteina (P0) edo periferiako proteina mielinikoa (PMP22) eta mielina proteina basikoa (MBP) adieraztendira. Zelula-mintzaren barneko hostoxkak asko hurbiltzen dira P0 eta MBP proteinen karga positiboaren ondorioz. Mikroskopio elektronikoz gune elektrodentso batzuk ikusten dira eta mielinaren lerro elektrodentso nagusiak deitzen dira. Lerro dentso nagusiak lerro intraperiodikoekin tartekatzen dira eta hauek ez dira hain elektrodentsoak eta kanpoko hostoxkak ez daude osatuta, oso batuta daude baina ez guztiz fusionatuta. Kanpoko gune estua; 2,5 nm ingurukoa P0 proteinaren kanpoko domeinuak dira. P0 lotura molekula bat da eta zelula-mintzaren mesaxoian agertzen da mielinizazioan. Mintzen arteko loturan ezinbestekoa da glukoproteina hau eta nerbio periferikoen mielinaren egituran funtsezkoa da. Gaixotasun desmielinizante asko P0 proteina honen mutazioarekin daude erlazionatuta. Mielinizazio prozesuan axoiak eta Schawann zelulak elkar eragiten dute. Mileina geruzen kantitatea axoiaren esku dagoen zerbait da eta ez Schawnn zelularen esku. Mielina geruzaren lodiera neurregulina izeneko hazkuntza-faktore baten ondorioa da. Proteina hau axoiaren zelula-mintzean edo axoleman adierazten da. Mielina-leka Schwann zelula askok osatzen dute eta ondorioz zatituta dago eta ez da jarraia. Bi Schwannzelulen arteko gunean ez dago mielinarik eta Ranvier noduluak deitzen diegu. Bi noduluren artean dagoen mielina luzapenari atal internodala deritzo.Mielina ea %80an lipidoz osatuta dago. Nerbio-sistema periferikoarenzuntz nerbioso amielinikoak Schwann zelulen zitoplasmaz inguratuta daude. Schwann zelulak luzeak dira eta axoien luzerako ardatzarekiko paraleloki jartzen dira. Hauek Schwann zelulen azaleko ildoetan jartzen dira. Ezpainak edo ertzak isolatuta egon daitezke eta axolemaren zati bat Schwann zelularen kanpoko xaflara luzatu ahal dute edo kontaktuan jarri ahal dira eta mesaxoia sortu. Schwann zelularen tolesdurabakoitzean axoi bat edo gehiago gelditu daitezke, bertan sartuta. Nerbio-sistema periferikoan Schwann zelulak 20 ildo edo gehiago izan ahal dute eta nerbio-sistema autonomoan axoi amielinikoek normalean ildo bakar bat okupatzen dute. Zelula sateliteak Gongoiletako soma neuronalak, zelula kubikozko geruza batez inguratuta aurkitzen dira. Zelula sateliteak deitzen diegu. Hematoxilina-eosinaz tindatutako laginetan bakarrik hauen nukleoak dira ikusgai. Gongoil parabertebraletan eta periferikoetan neuronen luzakinak zelula sateliteen artean sartzen dira sinapsia egiteko. Zelula hauei esker gongoileko gorputz neuronalaren inguruan dagoen mikroingurunea kontrolatuta dago eta ondorioz gune hau elektrikoki isolatuta dago eta metabolitoen arteko trukaketa ematen da. Beraz zelula satelitea Schwann zelularen oso antzekoa da baina honek ez du mielinarik sortzen. Nerbio-sistema autonomoko zatiketa enterikoan nerbio-zelula enterikoak daude. Hauek nerbio-sistema zentraleko astrozitoen antzekoak dira. Sostengu estrukturala eta metabolikoa ematen diete zelulei eta neuronak babesten dituzte. Baina azkenaldian ikusi da zelula hauek babes immunologikoan ere parte hartzen dutela. Neuroglia zentrala Neuroglia zentrala hurrengolau zelula motak osatzen dute: -Astrozitoak. Itxura oso heterogeneoa duten zelulahauek, sostengu fisiko eta metabolikoa ematen diete nerbio-sistema zentraleko zelulei. -Oligodendrozitoak. Zelula txikiak dira eta nerbio-sistema zentraleko mielinaren sorkuntzan eta mantenuan parte hartzen dute. -Mikrogliozitoak. Oso zelula txikiak dira. Nukleo txiki luze heterokromatikoak dituzte eta ezaugarri fagozitikoak dituzte. -Ependimozitoak. Entzefaloko bentrikuluak eta bizkar-muineko erdiko konduktua inguratzen dituzten zelula zilindrikoak dira. Hematoxilina-eosinaz tindatutako laginetan, neurogliako nukleoak ikusten dira bakarrik. Zelula hauen itxura ikusteko tindaketa bereziak erabili behar izatendira, metalekin edo immunozitokimika erabilita. Orain urte gutxira arte uste zen neurogliako zelulek sostengu fisikoa baino ez ziotela ematen neuronei baina orain ikusi da neurona eta neurogliako zelulen artean badagoela interdependentzia funtzionala. Sostengu fisikoa batez ere fase enbrionarioan ematen da. Entzefaloa eta bizkar-muina hodi neural enbrionariotik sortzen dira. Gune zefalikoan hodi neuralak loditze eta tolesturak izaten ditu eta azkenean izango duen itxura hartzen hasten da. Hasierako fasean neurogliako zelulak hodi neural guztian zehar zabaltzen dira modu erradialean eta neurogliako zelula erradial hauek sostengu fisikoa ematen diote eta aldamio moduan funtzionatzen dute eta neuronak sare hau baliatuz migratzen dute. Astrozitoak Astrozitoak neurogliako zelularik handienak dira. Nerbio-sistema zentralean zelula sare bat sortzen dute eta neuronekin komunikatzen dira,hauei sostengua emanez.Astrozito batzuk enzefaloaren zabaleraguztian zeharhedatzen dira eta garapenean ematen den neuronen migrazioan laguntzen dute. Beste astrozito batzuk luzakinak igortzen dituzte odol-hodietatik neuronetaraino. Luzakinen muturrak oin peribaskularrak (odol-hodiaren aldean) eta oin perineuralak (axoiaren aldean) sortzen dituzte. Astrozitoek ez dute mielinarik sortzen eta bi mota identifikatu dira: -Astrozito protoplasmikoak. Gai grisean agertzen dira eta luzakin zitoplasmatiko labur eta adarkatu asko dituzte. -Astrozito fibrotsuak. Gehien bat gai zurian agertzen dira. Luzakin gutxiago dituzte eta luzakinak zuzenagoak dira. Astrozito mota biek dituzte piru ertain mota jakin bat; proteina azido fibrilarra izenekoa edo GFAP (glial fibrillary acidic protein). Baina astrozito fibrotsuetan ugariagoak dira. Laginetan astrozitoak bereizteko immunozitokimika erabiltzen da eta GFAPren aurkako antigorputza erabiltzen da. Astrozitoek metabolitoen mugimenduan paper garrantzitsua egiten dute eta hauek neuronetatik eta neuronetara mugitzen laguntzen dute. Zonula ocludens loturen mantenuan ere parte hartzen dute kapilarrekin muga hematoentzefalikoa finkatuz. Horretaz gain astrozitoek gune biluzietan babesa ematen diete neuronei, hau da Ranvier noduluetan eta sinapsi inguruetan. Uste da zelula hauek sinapsi guneetan neurotransmisoreak pilatzen dituztela eta gehiegi dagoenean pinozitosi bidez ezabatzen dituztela. Astrozito protoplasmatikoek entzefaloaren azalean eta bizkar-muinean luzakinak luzatzen dituzte (oin subpialak) piamaterraren mintz basalerantz mintz mugatzaile gliala sortuz. Hau Nerbio-sistema zentrala inguratzen duen mugaia-iragazgaitza da. Astrozitoek K+ kontzentrazioa erregulatzen dute nerbio-sistema zentraleko konpartimentu estrazelularrean eta mikroingurunea mantentzen dute eta ondorioz neuronen aktibitatea erregulatzen dute. Astrozitoen zelula-mintzak K+ punpa eta kanal asko ditu eta K+ ioien transferentzia erregulatzen du kontzentrazio altua dagoen guneetatik baxuagoa dagoen guneetara. Astrozitoetean K+ intrazelularra pilatzen denean K+ estrazelularra gutxitzen da. Mintza despolarizatu egiten da eta karga desagertu egiten da astrozitoak duen luzakinetatik zehar. Gune estrazelularrean K+kontzentrazioa mantentzeariK+ren amortiguazio espazialaderitzo. Oligodendrozitoak Oligodendrozitoa nerbio-sistema zentralean mielina sortzen duen zelula da. Nerbio-sistema zentraleko mielina oligodendrozitoen zelula-mintzen geruzaz dago osatuta. Baina leka honen eraketa oso konplexua da. Mikroskopio optiko bidez eta tindaketa bereziekin oligodendrozitoak zelula txikiak ikusten dira eta luzakin gutxirekin. Batzuetan axoien inguruan ikusten dira ilaratan. Oligodendrozito bakoitzak luzakin bat baino gehiago izaten du eta luzakin hauek axoien inguruan biribiltzen dira; gune hauei mielinazko atal internodalak deitzen zaie. Beraz axoi bat mielinizatzen duen oligodendrozitoaren nukleoa axoitik urruti aurkitu ahal dugu. Nerbio-sistema zentraleko oligodendrozitoek mielinazko proteina espezifikoak sortzen dituzte mielinizazio prozesuan eta nerbio-sistema perfiferikoekiko desberdinak dira. P0 eta PMP-22 ren ordez proteina proteolipidikoa (PLP), glukoproteina oligodendrozitiko mielinikoa (MOG) eta oligodendrozitoen glukoproteina mielinikoa (OMgp) adierazten dira. Nerbio-sistema zentraleko gaixotasun desmielinizante autoimmune batzuen oinarria proteina hauetan dagoela uste da. Oligodendrozitoek ez daukate kanpoko xaflarik Schawnn zelulek bezala. Bi axoi elkar ukitzen direnean bien arteko lotura gune bat sortzen da, lerro intraperiodikoa deritzona.Ranvier noduluak handiagoak dira nerbio-sistema periferikoan baino. Axolema aske dagoen guneak ugariagoak direnez saltokako kondukzioa eraginkorragoa da. Nerbio-sistema zentralean sarri askotan zuntz amielinikoak ez dute izaten inguruan sostengu-zelularik eta hau ez da gertatzen nerbio-sistema periferikoan. Mikrogliozitoak Mikrogliako zelulak (mikrogliozitoak edo Del Río Ortega zelulak) fagozitikoak dira. Pertsona helduen nerbio-sistema zentralean % 5 inguru izaten dira. Asko ugaritzeko gaitasuna dute eta oso fagozitikoak bihurtzen dira kalte bat dagoen tokian (mikrogliozito erreaktiboak). Sistema fagozito mononuklearreko parte dira eta granulozito/monozitoen jatorri bera dute. Mikrogliozitoen aitzindariak nerbio-sistema zentraleko parenkiman sartzen dira odol-hodietatik. Ikusi da zelula hauek kanpotik sartzen diren mikroorganismoen aurka eta zelula neoplasikoen aurka egiten dutela. Horretaz gain bakterioak, hondatutako zelulak eta detrituak ezabatzen dituzte. Eta min kronikoaren kasuetan ere erreakzio neuroimmunitarioan parte hartzen dute. Mikrogliozitoak neurogliako zelularik txikienak dira eta nukleo luzeak eta nahiko txikiak dituzte. Inpregnazio metaliko tindaketak egiterakoan mikrogliozitoei luzakin batzuk ikusten zaizkie eta nukleoaren gorputzean arantza txiki batzuk moduan ikusten zaizkie. Zitoplasman lisosoma ugari eta inklusio eta besikulak dituzte. Baina erretikulu endoplasmatiko bikortsu gutxi eta aktina eta mikrofiru gutxi dute. Ependimozitoak Zelula ependimarioak edo ependimozitoak nerbio-sistema zentralean likido zefalorrakideoz beteta dauden barrunbeak estaltzen dituzte. Zelula kubiko edo zilindrikoak dira eta geruza bakar baten agertzen dira. Alde apikalean lotura konplexuak dituzte. Zelula hauek ez dute xafla basalik. Alde basalean interdigitazioak dituzte eta inguruko astrozitoen luzakinekin kontaktatzen dute. Alde apikalean zilioak eta mikrobiloskak dituzte. Mikrobiloska hauek likido zefalorrakideoaren xurgapenean parte hartzen dute. Zelula ependimario eraldatuek eta atxikitutako kapilarrek plexo koroideo izeneko konplexuak sortzen dituzte. NERBIO-SISTEMA PERIFERIKOA Nerbio-sistema periferikoaren osagaiak nerbio periferikoan dauden nerbio- bukaera espezializatuak eta gongoiletan dauden nerbio-sistemazentraletikkanpoko neuronen somak dira. Nerbio-sistema periferikoan dauden nerbioak, nerbio-zuntz askok osatzen dituzte. Eta hauek informazio sentikorra eta motorra bidaltzen dute (efektorea) gorputzeko ehun eta organoetatik bizkar-muin eta entzefalora. Nerbio-zuntza gauza desberdin asko deitzeko erabiltzen da. Batzuetan axoia eta mielina-lekari deitzen diogu, beste batzuetan axoiari bakarrik. Beste batzuetan neuronaren edozein luzakini deitzeko erabiltzen da, hau da axoiari edo dendritari. Soma neuronalak nerbio-sistema zentralean egon daitezke edo bertatik kanpo gongoil periferikoetan aurkitu ahal ditugu. Gongoiletan neuronen somak eta sartzen eta irteten diren zuntzak aurkitzen ditugu. Nerbio-sistema periferikoa, nerbio-zuntzek eta sostengu-zelulek (Schwann zelulak) osatzen dute batez ere. Nerbio-zuntzak eta Schwann zelulak inguruko ehun konektiboari esker lotuta mantentzen dira. Ehun konektibo hau ondorengo egituretan desberdintzen da: -Endoneurioa. Zuntz bakoitzaren inguruan dagoen ehun konektibo laxoa. -Perineuro: Ehun konektibo espezializatua da eta nerbio-zuntz faszikulua inguratzen du. -Epineuro. Ehun konektibo dentso ez modelatua da. Nerbio oso bat inguratzen du eta faszikulen arteko hutsuneak betetzen ditu. Endoneurioa hematoxilina-eosinazko laginetan ez da ondo ikusten, baina teknika bereziekin ikus daiteke. Mikroskopio elektronikoz, kolagenozko mikropiruak ikusten dira. Piru hauek zuntzekiko paraleloki jartzen dira eta zuntzak faszikuluetan batzen dituzte. Fibroblasto oso gutxi agertzen dira, beraz uste da kolageno mikropiru hauek Schwann zelulek jariatzen dituztela. Bestalde mastozitoak eta makrofagoak ere ikusten dira. Makrofagoek ikuskaritza immunologikoan parte hartzen dute eta ehun neuronalaren konponketan ere. Lesioaren ondoren, makrofagoek detrituak fagozitatzen dituzte. Laginetan ikusten diren endoneurioko nukleo gehienak, %90 inguru, Schwann zelulenak dira eta beste %10 kapilarretako zelula endotelialenak, makrofagoenak eta mastozitoenak. Perineuroa Nerbio-fazikuluaren inguruan ehun konektibozko leka bat dago, perineuro izenekoa. Perineuroan zehar difusioz igaro ahal dira molekula batzuk baina beste batzuk ez, beraz muga hematoneural bezala funtziona dezake. Muga honek nerbio-zuntzen ingurune ionikoa mantentzen du. Zelula perineuralek, hartzaileak, garraiatzaileak eta entzimak dituzte eta garraio aktiboa mantentzen laguntzen dute. Nerbioaren diametroaren arabera geruza bakar bat edo gehiago izan ditzakete. Zelulak, lauak dira eta kanpo xafla bat dute bi aldeetan. Zelulak uzkurkorrak dira eta aktinazko piru asko izaten dituzte. Geruza bat baino gehiago dutenean zelulen artean kolageno-zuntzak aurkitzen ditugu baina ez dago fibroblastorik. Zelulen artean lotura hertsiak daude eta lotura hauei esker muga hematoneurala sortzen da. Zelula hauen itxura eta loturak epitelio baten antzekoak dira baina gaitasun uzkurkorrak eta kolagenoa sortzeko gaitasuna muskulu-zuntz edo fibroblastoen modukoa da. Perineuroaren funtzio desberdinen artean bat babesa da baina babes hau fisikoa da eta ez dugu ikusten zelula immunitariorik. Epineuroa Nerbio periferikoaren kanpoaldera dagoen geruza da. Ehun konektibo dentsoa da eta perineuroak inguratzen dituen faszikuluak inguratzen ditu. Nerbio handietan epineuroaren inguruan ehun adipotsua ere agertzen da. Nerbioak odoleztatzen dituzten odol-hodiak epineuroan zehar luzatzen dira eta nerbioan sartzen dira eta perineurotik zehar igarotzen dira. Endoneurioa oso gutxi odoleztatuta dago eta metabolito eta sustratoen garraioa leka perineuraletik ematen den difusioaren bidez ematen da. Hartzaile aferenteak (sentikorrak) Hartzaile aferenteak egitura espezializatuak dira eta neurona sentikorren periferiako luzakinetan agertzen dira. Hartzaile hauek honela sailkatzen dira: -Kanpo-hartzaileak: Kanpoko estimulu baten aurrean erreakzionatzen dutenak. Adibide garrantzitsuenak ukimena, dastamena, entzumena eta ikusmenean parte hartzen dutenak dira. -Barne-hartzaileak. Gorputz barruko estimuluen aurrean erreakzionatzen duenak dira. Adibidez digestio-hodiaren, maskuriaren edo odol-hodiak betetzean edo ixtean estimulatzen direnak. -Propiohartzaileak. Kanpoko estimuluen aurrean erreakzionatzen dute baina gorputzaren kokapena eta muskuluen tonua eta mugimenduak ere sumatzen dituzte. Hartzailerik sinpleena axoi biluzi bat da eta bukaera aske kapsulatugabea deitzen da. Bukaera hauek epitelioetan ehun konektiboan eta ile-folikuluetan agertzen dira. Nerbio-bukaera sentikorrak, ehun konektibo leka bat dutenak, bukaera enkapsulatuak deitzen dira. Bukaera asko azalean dauden mekanorrezeptoreak dira eta kapsula artikularretan daude (Krause bukaerako kimua, Ruffini, Meissner eta Puccini korpuskuluak). Ardatz neuromuskularrak muskulu eskeletikoan aurkitzen diren bukaera kapsulatuak dira. Golgi organu tendinotsuak lotura muskulutendinotsuetan dauden hartzaile kapsulatuak dira. Nerbio-sistema zentraleko ehun konektiboa Ehun konektibozko hiru mintzek estaltzen dute entzefaloa eta bizkar-muina. Meningeak dira: -Duramaterra. Kanpokoa -Araknoidea. Erdikoa -Piamaterra. Entzefaloaren eta bizkar-muinaren azalerarekin kontaktu zuzenean dagoen geruza. Garapenean araknoidea eta piamaterra entzefalo inguruko mesenkimatik datozenez biei piaraknoidez deitzen zaie. Helduetan piamaterra erraietako orriari dagokio eta araknoidea orri parietalari. Burezurrean duramaterra eta periostioa bat eginda daude. Duramaterraren barruan endotelioz estalitako guneak daude eta gune hauetatik bueltatzen da odola entzefalora. Sinu benoso dural hauek zerebroko bena printzipaletatik jasotzen dute odola eta barneko bena iugularretara eramaten dute. Duramaterraren barnealdean dauden xafla itxurako luzakinek, entzefaloko atal desberdinen artean trenkadak sortzen dituzte eta burezur barruan sostengatzen dituzte atal hauek eta araknoide entzefaloko tokirik sakonenetaraino eramaten dute. Bizkar-hezurreko hodian, ornoek euren periostioa dute eta duramaterrak hodi bat sortzen du bizkar-muina inguratzen duena. Araknoidea duramaterraren barneko aldearekin dago kontaktuan eta trenkada araknoide batzuk ditu luzakin moduan piamaterraren aldera. Trenkada hauek armiarma sarearen itxura dute eta horregatik araknoide izena du. Trenkada hauen osagaia ehun konektibo laxozko trenkadak eta fibroblastoak dira. Trenkada hauek zeharkatzen duten gunea espazio azpiaraknoideoa da eta bertan likido zefalorrakideoadago. Piamaterra ere ehun konektibozko geruza fin bat da. Bizkar-muinarekin eta entzefaloarekin kontaktuan aurkitzen da eta entzefaloko eta muineko ehun konektibo peribaskularraren lekaren jarraipena da. Araknoidearen azalera biak, piamaterraren barneko azalera eta trenkadak, epitelio lau batek estaltzen ditu. Piamaterra eta araknoidea fusionatuta daude nerbio kranialak eta espinalak duramaterrean duten irteerako zuloetan. MUGA HEMATOENTZEFALIKOA Muga hematoentzefalikoari esker, nerbio-sistema zentrala babestuta gelditzen da odolean dauden elektrolito, hormona eta metabolitoetatik. Orain dela urte asko egin zen muga hematotimikoaren existentzia frogatzen zuen esperimentua. Koloratzaileak odolean sartu eta zein organo tindatzen zituzten begiratu zen. Eta argi ikusi zen entzefaloa ez zela tindatzen. Ondorengo urteetan mikroskopiaren garapenarekin jakin izan da muga honetan parte hartzen duten zelulak zeintzuk diren. Muga hematoentzefalikoa oso goiz agertzen da enbrioiaren garapenean astrozito eta kapilarretako zelula endotelialen elkar eraginari esker. Muga honen oinarria zelula endotelialek euren artean dituzten zonula occludens lotura hertsietan datza. Mikroskopioz ikusi da lotura hauek endotelio jarrai bat sortzen dutela baina bertan ematen den lotura maila epitelio baten antzekoa dela. Zelula endotelialez gain beste osagai batzuk ere badaude muga hau sortzen; adibidez astrozitoak eta hauen mutur lodiagoak, eta endotelioaren xafla basala. Zonula occludens hauei esker zelula endotelialen artean ez dago zirrikiturik eta likidoak ezin dira igaro difusio sinplez. Uste da zonula ocludens hauen irmotasuna astrozitoei esker ematen dela. Entzefalopatia batzuetan ikusi da muga hau puskatu egiten dela. Entzefaloko zelula endotelialetan eaez da ematen pinozitosirik. 500 dalton baino gehiago duten sustantziek ezin dute igaro muga hematoentzefalikoa. Ezinbestekoak diren molekula asko zelula endotelialetatik sartu eta irteten dira. Beraz O2edo CO2 edo molekula lipodisolbagarri batzuk zelula endotelialetatik sartzen dira. K+ ioia oso iragazkorra da eta neuronak oso sentikorrak dira K+ren aldaketetara, ondorioz astrozitoen lanetariko bat K+aren kontzentrazioa zaindu eta leuntzea da, lan honetan zelula endotelialek ere laguntzen dute. Kapilarren hormak igarotzen dituzten sustantziek, hartzaile espezifikoek lagundutako endozitosi bidez egiten dute. Honen adibideak glukosa, aminoazidoak, nukleosidoak, eta bitaminak dira. Zelula endotelialen mintzean dauden beste proteina batzuk, molekulak eta farmakoak metabolizatzen dituzte eta horrela entzefaloa babesten dute. Bestalde, astrozitoen oin peribaskularrek uraren homeostasia mantentzen laguntzen dute. Urak muga igarotzen duen tokian oin peribaskularrek ur-kanalak dituzte (akuoporina AQP4).Egoera patologikoetan edema zerebralean kasu, kanal hauek beharrezkoak dira oreka osmotikoa berreskuratzeko. Baina nerbio-sistema zentraleko gune batzuk ez daude guztiz isolatuta. Entzefaloko hirugarren eta laugarren bentrikuluan muga ez da existitzen eta multzo honi organo peribentrikularra deitzen zaio. Uste da gune hauen funtzioa, odolean dauden sustantziak ikuskatzea dela eta entzefaloari informazioa bideratzea. NEURONEN JARRERA ERASOEN AURREAN Lesio neuronalaren ondorioz endekapen axonikoa eta birsorkuntza nerbiosoa ematen dira. Erantzun honetan neuronak, Schwann zelulek, oligodendrozitoek, makrofagoek eta mikrogliak parte hartzen dute. Nerbio-sistemaperiferikoan lesioren bat sufritzen duten axoiak bizkor birsortzen dira baina nerbio-sistema zentralekoak ez dira erraz birsortzen. Uste da fenomeno honen arrazoia mikrogliako zelulen eta oligodendrozitoen detrituak ezabatzeko gaitasun ezean dagoela. Detritu mielinikoek axoiak birsortzeko sustantzien inhibitzaileak dituzte eta hauek ez badira ezabatzen neuronak ez dira gai axoiak birsortzeko. Lesio baten gunearekiko posizio distalean dagoen axoi baten endekapenari anterogradoa deitzen zaio (Waller endekapena). Hasiera batean axoia kaltetzen da eta ondoren deuseztatu egiten da. Zitoeskeletoko osagaiak suntsitu egiten dira eta axoia puskatu egiten da. Prozesu honi axoiaren zitoeskeletoaren desintegrazio granularra deitzen zaio. Nerbio-sistema periferikoan axoiak kontaktua galtzen duenean Schwann zelulekin, hauek desdiferentziatu egiten dira eta mielina-leka suntsitu egiten zaie. Honela, Schwann zelulek mielinaren proteina espezifikoak inhibitzen dituzte eta hazkuntza-faktore neuroglialak (GGF) jariatzen dituzte. GGFari esker Schwann zelulak mitosian sartzen dira eta kanpoko xaflaren inguruan jartzen dira ilaran. Axoia suntsituta gelditu denez Schwann zelulen disposizioak hodi huts bat sortzen du. Nerbio-sistema zentralean oligodendrozitoak axoien seinaleei esker bizirauten dute eta ondorioz axoiekiko ez badute seinalerik apoptosian sartu eta hil egiten dira. Nerbio-sistema periferikoan, fagozitoak heldu baino, lehen Schwann zelulek detritu mielinikoak ezabatzen hasten dira eta ondoren makrofago egoiliarrak agertzen dira detrituak ezabatzen laguntzeko. Baina guztizko ezabapena monozitoetatik eratortzen diren makrofagoei esker ematen da. Hauek odol- hodietatik migratzen dute eta lesioa eman den gunean sartzen dira. Axoi bat kaltetzen denenean muga hematoneurala puskatu egiten da axoiaren luzaera guztian eta zelula hauek kaltearen gunera sartzen dira eta pare bat hastetan detritu mielinikoak guztiz deuseztatzen dituzte. Nerbio-sistema zentralean ostera lesio bat ematen denean muga hematoentzefalikoa ez da puskatzen axoiaren luzera guztian baizik eta lesio eman den gunean bakarrik. Ondorioz monozitoetatik eratorritako makrofagoak ezin dute migratu lesio gunera eta mielina detrituak ezabatzea askoz gehiago kostatzen da. Mikrogliako zelulak agertzen diren arren hauek ez dira hain eraginkorrak makrofagoen moduan eta ez da ematen detrituen guztizko deuseztapena eta honek birsorkuntza zaildu egiten du. Beste arazo bat birsorkuntzan orbain neurogliala da. Astrozitoek orbain bat sortzen dute eta lesioaren ondorioz sortu den hutsunea betetzen dute. Axoiaren alde proximalean ere endekapenaematen da. Endekapen honi erretrogradoa edo traumatikoa ere deitzen zaio. Badirudi anterogradoaren antzerakoa dela histologikoki. Batzuetan endekapen traumatikoa somaraino heldu ahal da eta neurona hil. Zuntz motor bat puskatzen denean inerbatzen duen muskulua ere atrofiatu egiten da. Lesio axonikoan transmisio erretrogadoa ematen da somarantz eta c-jun genea estimulatzen da. C-jun transkripzio faktorea birsorkuntzaren hasierako fasean eta beranduagokoan agertzen da. Organuluen eta zitoplasmaren antolakuntza ematen da. Axoia lesionatu zaion soma, periferiara desplazatzen da. Nissl gorputzak hasieran desagertu egiten dira erdialdetik eta mugitu egiten dira periferiara kromatolisis izenekoi prozesuaren bidez. BIRSORKUNTZA Nerbio periferikoa birsortzeko lehenengo pausua Schwann zelula desdesberdinduen zatiketa mitotikoa da. Hasiera baten zelula hauek zilindro itxurako egitura batzuk sortzen dituzte. Hodi endoneuralak deiturikoak. Schwann zelulak ugaritzen daudeneanxingoletan antolatzen dira eta banda hauei Bungnerren xingolak deitzen zaie. Xingola hauek bideratzen dute nerbioen luzakin berriak (neuritak). Behin xingolak jartzen direnean muinoi proximaletik kimu asko hasten dira. Kimu bakoitzaren alde distaletik hazkuntza-kono bat garatzen da eta kono hauek aktinaz beteta dauden filopodioak baino ez dira. Filopodio hauen muturrak matrize estrazelularreko fibronektina eta Schwan zelulen kanpoko xaflan dagoen lamininarekin kontaktatzen dute. Kimuak egunean 3 mm inguru hazten dira. Baina kimu askok ez dute kontaktatzen xingola zelularrekin eta endekatu egiten dira. Lesioaren gunea zeharkatu ondoren, kimuak muino distalean biziraun duten xingola zelularretan sartzen dira. Xingola hauek laguntzen diote neuritei euren helburura lortzen eta mikroingurune egokia sortzen dute. Birsorkuntza ematen denean Schwan zelula desberdindu egiten da eta prozesu hau alde proximaletik distalera ematen da. Desberdindutako Schwann zelulek proteina gene zehatz batzuk adierazten dituzte eta c-jun genea erreprimitzen dute. Neurona motorraren eta muskuluaren arteko kontaktu fisikoa ematen bada funtzioa berreskuratu egiten da.    
