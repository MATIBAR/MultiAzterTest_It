                                                 EGONKORTASUNA ETA ISOSTATIKOTASUNA 3. ESTATIKA GRAFIKOA  3.1 SARRERA  Aurreko gaietan, oraingo honetan erabiliko diren kontzeptuen deskribapenak eta definizioak egin dira. Kontzeptu horien azalpenak ezinbestekoak dira gai honetan egingo diren prozedurak eta eraikuntza grafikoak ongi ulertzeko.  Ikusi den bezala, egonkortasunaren edo orekaren arazoari ikuspuntu analitiko batetik heldu ahal zaio, hau da, ekuazio eta prozedura matematikoetatik; baina, ikuspuntu geometriko edo grafiko batez ekitea da beste aukera bat.  Arkitekturan, ezinbestekoa da sistema baten gainean aplikatutako indar-sistema batek euskarri edo bermeetan eragiten dituen erreakzioen balioak kalkulatzea. Izan ere, honela jakin ahal izango dugu, egiturari eusteko jarri diren bermeak egokiak ote diren ala ez.  Jakina da prozedura matematikoak nahi den zehaztasuna izan dezakeela; nahi bezain beste dezimal kalkula daitezke eta. Horrela, metodo horiek erabilgarriak dira planoan zein espazioan. Metodo grafikoak, ordea, erabilgarriak dira batez ere planoan (bi dimentsiotan). Metodo grafikoa era egoki eta zehatz batean erabiltzeko, aztertu behar diren egiturak eta haien gainean aplikatutako indarrak eskalaz irudikatu behar dira.  Hasiera batean, metodo analitikoak zehatzagoak eta erabilgarriagoak diruditen arren, metodo grafikoak egokiagoak dira arkitekturako hainbat aplikaziotan; izan ere, dezimal askoren erabilpenak ez du askotan zentzu gehiegirik, ez baitu informazio gehiagorik eskaintzen. Adibidez, horma-atal baten luzera 2 354,242 7 cm dela, edo solairu baten pisua 241,563 82 kg/cm2 dela esateak ez du zentzurik.  Metodo grafikoak ongi eta eskala egokian eginak direnean, nahikoa zehatzak izan daitezke arkitekturarako edo eraikuntzarako. Gainera, egoera asko eta asko planoan aztertuak izan daitezke, eta metodo grafikoa analitikoa baino erabilgarriagoa izan daiteke, baita dotoreagoa ere.  Gai honetan suposatzen da bektore analisian ikusitako kontzeptuak ezagunak direla; esate baterako, erresultantea, momentua, kanpo-indarrak, erreakzio- indarrak, eta abar, horiek izango baitira erabiliko direnak eta era grafiko batean kalkulatuko direnak.  Egoerak grafikoki aztertzeko, marrazketarako material egokia beharko da.   3.2 INDAR KONKURRENTEEN BATURA ETA KONPOSIZIOA  Bektore-analisian, ikusi den bezala, indarren baturak zentzurik badu, indarrak konkurrenteak direnean da. Kasu horretan, erresultantea (batura indarra), konkurrentzia-puntuan dago aplikatuta.  Izan bitez                         3. GAIA. ESTATIKA GRAFIKOA 11 
