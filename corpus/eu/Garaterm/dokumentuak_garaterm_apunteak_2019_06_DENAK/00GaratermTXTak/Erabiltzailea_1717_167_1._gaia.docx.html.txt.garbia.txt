           EKONOMIA: IKUSPEGI OROKORRA Ekonomiari sarrera                              1. EKONOMIARI SARRERA   1.1. SARRERA  Zergatik da zaila gaur egun lana aurkitzea? Zergatik arduratzen gaitu inflazioak?  Ekonomian ikasten ditugun gaien helburua, besteak beste, oinarrizko printzipio horiek ikastea da.  Ekonomiak, sintesi akademiko gisa, bi mende baino gehiago ditu. Hain zuzen, Adam Smith eskoziarrak,Nazioen Aberastasunaargitaratu zuenetik 1776an.  Ehun urte beranduago, kapitalismoari kritika eginez, Karl MarxenKapitala(1867) kaleratu zen, zeinak kapitalismoa galduta zegoela eta sozialismoak suntsituko zuela zioen.  Hasiera batean, bazirudien Marxen ideiak beteko zirela; izan ere, 1890 eta 1930ko depresio handien eraginez, XX. mendeko intelektualak zalantzan jartzen hasi ziren kapitalismoaren bideragarritasuna. Hala ere, 1936. urtean John Maynard KeynesenLana, Interesa eta Diruaren Teoria Orokorraargitaratu zen. Lan garrantzitsu horretan, ekonomiaren ikuspuntu berri bat agertzen da, non Estatuei bide berriak erakusten zaizkien krisi handien eraginak murrizteko, politika fiskal eta diru-politiken bidez.  Hala ere, ez da existitzen ekonomia-zientziaren helburuaren definizio bakarrik. Definizio gehienak bi ikuskera nagusitan barnera daitezke: ikuskera klasikoa, zeinarentzat ekonomia gizartean dauden baliabide urrien administrazioa den; eta ikuskera marxista, zeinarentzat ekonomiaren helburua aberastasuna lortzeko modu desberdinak ikastea den.   1.2. MIKROEKONOMIA ETA MAKROEKONOMIA  Ekonomiaren azterketa egiteko, bi talde nagusi erabiltzen dira: mikroekonomia eta makroekonomia.      * Mikroekonomia  Unitate ekonomikoen (familia eta enpresak) jokabideen analisia egiten du, banakakoak balira bezala, eta, era berean, horiek aritzen diren merkatuak aztertzen ditu (ondasun eta zerbitzu-merkatuak eta ekoizpen-faktoreen merkatuak). Horrela, arrainaren prezioaren gorakadaren arrazoia eguraldi txarra dela esaten dugunean, azalpen mikroekonomiko tipikoa egiten ari gara.      * Makroekonomia  Sistema ekonomikoaren jokaera orokorrean oinarritzen da. Adierazle bakan batzuekin (barne-produktu gordina, inflazioa, langabezia-tasa, aurrekontu- defizita, barne produktu gordinaren gaineko zerga eta abar), ekonomiaren osotasunaren ikuspegi orokor bat lortzen da.   Hala eta guztiz, badago aurreko bi horietatik desberdintzen den hirugarren analisi-gune bat: hazkuntza eta garapenaren ekonomia.      * Hazkuntzaren ekonomia  Hazkuntzaren ekonomia Bigarren Mundu Gerraz geroztik garatu da, eta ekonomien hazkuntza orekatuan oinarritzen da. Hau da, hazkuntzaren teoriak aztertzen du, abiapuntu jakin bat izanik, aldagai makroekonomiko nagusiek nola lagun dezaketen errenta eta aberastasuna era egonkor eta iraunkorrean haz daitezen.   1.3. SISTEMA EKONOMIKOAREN FUNTSEZKO ARAZOAK   1.3.1. Baliabide urriak  Beharrezkotzat jotzen ditugun ondasun gehienak urriak dira, hots, ez daude nahi beste. Ekonomistek diote ezen, desioekin alderatuz urriak diren baliabideak, ondasun ekonomikoakdirela. Urritasunaren ideiak kostuarekin du zerikusia. Kostu hori da pertsona batek ondasun urri bat jasotzeagatik galduko duen balioa.  Baliabideen urritasuna arazo ekonomiko guztien oinarria da; izan ere, horren ondorioz, pertsonek hautua egin behar dute, eta ekonomisten arazoa urritasuna eta aukeraketa-prozesua ikastea da.  Baliabide urriak bi motatakoak izan daitezke: giza baliabideenak eta bestelakoak. Giza baliabideek ondasun eta zerbitzuen ekoizpenerako erabiltzen diren giza lan moduak hartzen dituzte kontuan (eskulana, adimena, kudeaketa- gaitasuna edo enpresa-ekimena). Giza baliabideak ez direnen artean daude lur fisikoa, baliabide naturalak (mineralak, ura eta abar), eta ekoizpen-moduak (makinak, eraikinak, garraiobideak eta abar). Beste modu batean adieraziz, ekoizpen-faktoreak lurra, lana eta kapitala dira.  Azkenik, baliabideen sailkapenean beste hiru faktore ere kontsidera daitezke: teknologia, informazioa eta denbora.  Ondasun ekonomikoak ondasun material eta immaterialetan (zerbitzuak) sailkatzen dira. Aldi berean, ondasun materialen barruan kontsumo-ondasunak (gure beharrak zuzenean asetzen dituztenak) eta kapital-ondasunak (beste ondasun batzuen ekoizpenerako balio dutenak) bereiz daitezke.   1.3.2. Ekonomiaren arazo nagusiak  Ikusi den bezala, baliabideak urriak direnez, gizarteak ondoko galderei erantzun beharko die:      * Zer ondasun eta zerbitzu ekoitzi behar dira?     * Nola ekoitzi behar dira?     * Norentzat ekoitzi behar dira edo nola banatuko dira ekoitzitako       ondasunak?   1.3.2.1. Zer ondasun eta zerbitzu ekoitzi behar dira?  Hainbat modutan erabaki daiteke: batetik, gobernuek erabaki dezake sistema administratibo baten bidez, inbertsio eta kontsumo-mailak planifikatuz; edo bestetik merkatu-indarrek erabaki dezakete, non kontsumitzaileek eta ekoizleek era askean jarduten duten. Praktikan, gobernuaren eta merkatuaren indarren arteko sistema misto bat izan ohi da.  Ekonomiaren analisiaren baitan, eredu desberdin horien ikasketa oso garrantzitsua da.   1.3.2.2. Nola ekoitzi behar dira ondasunak?  Behin erabaki denean zein ondasun eta zerbitzu ekoitziko diren, ondoko galderari erantzun beharko zaio: nola ekoitziko dira? Erabakia ez da bakarrik ikuspuntu tekniko batean oinarrituko, faktore ekonomikoen araberakoa ere izango da.     1.3.2.3. Norentzako ekoitzi?  Hirugarren galderak lortutako ekoizpena zelan banatuko den erantzungo du. Luxuzko ondasunak ekoitziko ote dira aberatsentzat? Txiroenek nahi beste ezin eros dezaketen elikagai eta arropak ekoitziko ote dira?  Gizarte bakoitzak bere erara erantzungo die galdera horiei, duen sistema ekonomikoaren arabera. Horrela, sistema kapitalistetan merkatu-indarrek emango dute erantzuna. Sistema sozialistetan aldiz, administrazio publikoen ardurapean utziko da erantzuna.   1.4. AUKERA-KOSTUA  Jarduera ekonomikoaren arrazoia urritasuna da, eta horren ondorioz, pertsonek eta enpresek aukera desberdinen artean hautatu beharko dute. Hartutako erabaki bakoitzak kostu bat ekarriko du, erabaki bat hartzean galdu den aukeraren kostua, hain zuzen.  Udalbatzak zaharren egoitza bat eraikitzea erabakitzen duenean, beharbada gazteentzako eraikin bati uko egin beharko dio.  Beraz, aukera-kostua erabaki bat hartzearen ondorioz galdutako hurrengo aukerarik egokiena izango da. Kontzeptu horrek adierazten du erabaki guztiek sakrifizioren bat ekartzen dutela.   1.5. EKOIZPEN-AHALMENAREN MUGA  Baliabideak urriak direnez, bai kontsumitzaile indibidualek, bai ekoizleek eta bai gizarte osoak erabakiak hartu beharko dituzte. Gizartearen arazo hori agerian jartzeko asmoz, ekoizpen-ahalmenaren edo ekoizpen-aukeren mugaren kontzeptua asmatu dute ekonomistek.  Ekoizpen-ahalmenaren muga da ekonomia horrek dituen ekoizpen-aukerak islatzen dituen kurba, ekonomiaren baliabide guztiak erabiltzen direnean.   Adibidea  Demagun ekonomia batean ondorengo ekoizpen-faktore finkoak daudela: eskulana eta makinak. Ekoizpen-faktore horiekin bi ondasun ekoitzi ahal dira (1 eta 2 produktuak). Ondoko taulan zenbait ekoizpen-aukera azaltzen dira:              Aukerak             1 produktua             2 produktua     A                        0                  20     B                        1                  18     C                        2                  15     D                        3                  11     E                        4                  6     F                        5                  0  Datuak grafikoki irudikatuz, ekoizpen-ahalmenaren muga lortuko dugu.   Ekoizpen-ahalmenaren mugak beti izango du malda negatiboa, zeren 1 produktuaren unitate bat gehiago ekoizteko 2 produktuaren ekoizpena murriztu beharra baitago.  Ekoizpen-ahalmenaren muga da: ekonomia hipotetiko batek ekoitzi ditzakeen ondasun eta zerbitzuen konbinazio guztiak islatzen dituen kurba, baldin eta ekoizpen-faktoreak efizienteki erabiliak izan badira. Beraz, gehienez ekoitzi ahal diren ondasun eta zerbitzuak islatzen dituen kurba da.  Zer gertatzen da ekonomia baten ekoizpena ekoizpen-ahalmenaren mugaren azpitik badago? Modu efizientean ekoizten ez garela ari.  Posible al da ekoizpena ekoizpen-ahalmenaren muga baino eskuinerago egotea? Gaur egungo baliabideekin ez, baina posible izango da ekoizpen-faktoreak gehitzen baditugu, edo teknologia edota ekoizpen-teknikak hobetzen baditugu.  Azken finean, ekoizpen-ahalmenaren muga errealitatearen eredu sinplifikatu bat da, zeinak, gizarte batek baliabide urriak izanda, ekoizpen-aukera urriak dituela islatzen duen.                                                                                 5
