










MIKROEKONOMIA Elastikotasuna
                               3. ELASTIKOTASUNA


3.1. ESKARIAREN PREZIO-ELASTIKOTASUNA

Eskariaren prezio-elastikotasunak eskariaren sentsibilitatearen neurria
adierazten du prezio-aldaketen aurrean, eskarian eragiten duten gainerako
faktoreek konstante irauten dutela kontsideratuz (ceteris paribus).

Ondoko ekuazioaren bidez lortzen da:


Prezioak eta kantitateak alderantzizko erlazioa dutenez (bata handitzean bestea
murriztu egiten da, eta alderantziz), bien arteko zatiketa negatiboa izango da.
Ondorioz, balio absolutuekin egingo da lan.


3.1.1. Elastikotasunaren balioak

   a. Elastikotasunaren balioa 1 baino handiagoa bada, eskaria elastikoa dela
      esango da; hau da, eskaria elastikoa da, baldin prezioaren ehuneko
      aldaketak eskatutako kantitatearen ehuneko aldaketa handiagoa badakar.

Aurreko grafikoan, prezioaren % 20ko jaitsierak eskatutako kantitatearen % 80ko
handitzea dakar; beraz, eskaria elastikoa dela baiezta dezakegu.
   a. Elastikotasunaren balioa 1 baino txikiagoa bada, eskaria inelastikoa dela
      esango da; hau da, eskaria inelastikoa da, baldin prezioaren ehuneko
      aldaketak eskatutako kantitatearen ehuneko aldaketa txikiagoa badakar.

Aurreko irudian, prezioaren % 30ko murrizketak eskatutako kantitatearen % 20ko
igoera eragin du.


   a. Elastikotasunaren balioa 1 denean, eskariak elastikotasun unitarioa duela
      esango da; hau da, prezioaren ehuneko aldaketak eskatutako kantitatearen
      ehuneko aldaketa berdina eragingo du.


   a. Elastikotasunaren balioa infinitu bada, eskaria guztiz elastikoa dela
      esango da; hau da, eskaria guztiz elastikoa da, baldin kontsumitzaileek
      prezio zehatz batetik aurrera ondasun hori erosten ez badute.



   a. Elastikotasunaren balioa zero bada, eskaria guztiz inelastikoa dela
      esango da; hau da, eskaria guztiz inelastikoa da baldin eta
      kontsumitzaileek, prezioa edozein delarik, beti kantitate berdina
      eskatzen badute.


3.1.2. Eskariaren prezio-elastikotasuna eta sarrera osoak

Enpresek jakin nahi dute, oro har, saldutako unitateen salmenta-prezioen
aldaketek eragin positibo ala negatiboa duten lortutako sarreretan.

Eskaria inelastikoa denean (), prezioak handitzean sarrera osoak handitzen dira
(eta alderantziz).

Adibidez, demagun ondasun baten prezioa 1 €/unitate denean, ondasun horren
eskaria 500 unitatekoa dela, eta eskariaren prezio-elastikotasuna -0,5 dela.
Prezioa % 20 handitzen bada, (1,20 €/unitate), kontsumoa % 10 jaitsiko da (450
unitate); ondorioz, sarrera osoak handitu egingo dira (500 € izatetik 540 €
izatera pasatuko dira).


(inelastikoa)




Aldiz, prezioa jaisten bada, sarrera osoak ere jaitsi egingo dira. Prezioa % 20
jaisten bada (0,8 €/unitate), kontsumoa % 10 handituko da (550 unitate);
ondorioz, sarrera osoak jaitsi egingo dira (500 € izatetik 440 € izatera
pasatuko dira).


(inelastikoa)




Eskaria elastikoa denean (), prezioak handitzean sarrera osoak jaitsi egiten
dira (eta alderantziz).

Aurreko adibidearekin jarraituz, baina kasu honetan elastikotasuna -2 dela
kontsideratuz, prezioa % 20 handitzen bada (1,20 €/unitate), kontsumoa % 40
jaitsiko da (300 unitate); ondorioz, sarrera osoak jaitsi egingo dira (500 €
izatetik 360 € izatera pasatuko dira).



(elastikoa)




Ondorengo taulan elastikotasuna eta sarrera osoen arteko erlazioa adierazten
da:

         Eskaria            Sarrera osoak prezioa      Sarrera osoak prezioa
                                  handitzean                 jaistean
 Inelastikoa                          Δ                         
 Elastikotasun unitarioa          konstante                  konstante
 Elastikoa                                                    Δ


3.1.3. Elastikotasunean eragiten duten faktoreak

Ondasun baten eskaria elastikoa edo inelastikoa izatea eragin dezaketen hainbat
faktore daude. Faktorerik esanguratsuenak hauexek dira:

    * Ordezkagarritasuna

Oro har, ordezkagarri onak dituzten ondasun eta zerbitzuak elastikoagoak dira.

Adibidez, esne-marka baten prezioa handitzean, erosleek beste marka batzuk
erosiko dituzte. Horregatik, esne-marka konkretu baten eskaria prezioarekiko,
oro har, nahiko elastikoa dela esaten da.

    * Beharrezkoak_diren_ondasunak_eta_luxuzko_ondasunak

Beharrezkoak diren ondasun eta zerbitzuek, normalean, eskari inelastikoa dute;
aldiz, luxuzkoek, elastikoa.



    * Errentarekiko_portzentajea

Errentarekiko portzentaje handia adierazten duten artikuluek, errentarekiko
portzentaje txikia adierazten duten artikuluek baino eskari elastikoagoa dute.


3.1.4. Eskariaren beste elastikotasun batzuk

    * Eskariaren errenta-elastikotasuna: Ondasun baten eskatutako kantitatearen
      ehuneko aldaketa adierazten du errentaren ehuneko aldaketen aurrean.

    * Eskariaren prezio gurutzatuen elastikotasuna: Ondasun baten eskatutako
      kantitatearen ehuneko aldaketa adierazten du beste ondasun baten
      prezioaren aldaketen aurrean (aurrekoaren osagarria edo ordezkagarria
      dena).


3.2. ESKAINTZAREN PREZIO-ELASTIKOTASUNA

Eskaintzaren prezio-elastikotasunak adierazten du ondasun baten prezioaren
aldaketak ondasun horren eskainitako kantitatean eragiten duen aldaketa,
ehunekotan emana. Beraz, prezio-aldaketen aurrean eskaintzaren sentsibilitatea
adierazten du (ceteris paribus).


Eskaintzaren prezio-elastikotasunaren balio posibleak hauexek dira:

   a. Elastikotasun nulua: prezio edozein delarik, eskaintzen den kantitatea
      aldatzen ez denean.

   a. Elastikotasun infinitua: eskaintzaileak, prezio zehatz batean, prest
      daudenean eskatzen zaien guztia eskaintzeko; eta beste prezio baterako
      ezer eskaintzen ez dutenean.

   a. Elastikotasuna > 1

   a. Elastikotasuna < 1




ARIKETAK


1. ariketa

Demagun lehia perfektuko merkatu batean gaudela. Prezio desberdinentzako urte
konkretu batean eskaini eta eskatuko diren kantitateak ondokoak dira:

           Prezioa                 Eskaria                 Eskaintza
          (euroak)                (milioiak)               (milioiak)
             50                       30                       16
             60                       26                       19
             70                       22                       22
             80                       18                       25


   a. Kalkulatu datu horiei dagozkien eskari- eta eskaintza-funtzioak.
   b. Kalkulatu eskariaren prezio-elastikotasuna bi baldintza hauetan: prezioa
      60 € dela kontsideratuz eta 70 € dela kontsideratuz.
   c. Kalkulatu eskaintzaren prezio-elastikotasuna bi baldintza hauetan:
      prezioa 60 € dela kontsideratuz eta 70 € dela kontsideratuz.
   d. Kalkulatu oreka-prezioa eta oreka-kantitatea.
   e. Demagun administrazioak 50 €-ko prezio maximo bat ezarri duela. Zer
      gertatuko da? Gehiegizko eskaria egongo al da (urritasuna)? Arrazoitu
      erantzuna.


                                                                              8
