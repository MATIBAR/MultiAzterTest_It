










MAKROEKONOMIA Diruaren eskaria
                             10. DIRUAREN ESKARIA


10.1. DIRUAREN ESKARIA

Keynesen arabera hiru dira dirua eskatzearen edo dirua gordetzearen arrazoiak:

    * Salerosketarako eskaria: enpresa eta familiek mantendu nahiko duten
      dirua, ondasun eta zerbitzuak erosi ahal izateko.

    * Zuhurtziagatiko eskaria: espero ez diren gastuetarako enpresa eta
      familiek gordetzen duten dirua.

    * Espekulaziorako eskaria: interes-tasa desberdinetan inbertitu ahal
      izateko enpresa eta familiek mantentzen duten dirua.


10.2. DIRUAREN ESKARIAREN KALKULUA

Ekonomia baten diru-eskaria (Md) enpresa eta familien diru-eskarien batura da.
Beraz, diruaren interes-tasa, familia eta enpresen errenta eta egiten diren
salerosketen araberakoa izango da.

Esan dugunez, diru-eskaria eta errenta zuzenki proportzionalak dira, hau da,
zenbat eta errenta handiagoa orduan eta diru-eskari handiagoa izango da. Aldiz,
diru eskaria eta interes-tasaren arteko erlazioa negatiboa da, alegia, interes-
tasa handitzean diru-eskaria murriztuko da.

Ondorengo grafikoan diru-eskaria eta interes-tasaren arteko erlazioa islatzen
da:


Beraz, noiz emango daMdkurbaren desplazamendua? Errentak handitzean edo
ondasunen/zerbitzuen prezioak aldatzean. Eta noiz desplazatuko gara kurban
bertan? Interes-tasaren aldakuntzak ematen direnean.


10.3. INTERES-TASAREN KONTZEPTUA

Interes-tasa diruaren prezioa da. Aurreztaileek dirua jasotzen dute
aurrezkiengatik, eta lortzen duten dirua interesa da. Aldiz, mailegu
eskatzaileek prezio bat ordaindu behar dute dirua eskatzeagatik, eta ordaintzen
duten prezioa interesa da.

Hortaz, zenbat eta interes-tasa handiagoa orduan eta diru-eskari txikiagoa
izango da.


Nola kalkulatu interesa?

Demagun aurreztaileak garela eta 5000 €-ko gordailua dugula banku batean.
Interes-tasa (urteko interes-tasa nominala) % 2-koa bada eta epea urtebetekoa,
kalkulatu urte betean lortuko dugun interesa.

Amaierako dirua = 5000 + 5000·0,02 = 5100 €

Beraz, urte betean lortuko den interesa = 5100 - 5000 = 100 €

Bestalde, inbertsio bati esker urtebetean lortutako mozkinak zenbatekoak diren
jakinda, inbertsio horren urte horretako errentagarritasuna ehunekotan (Rt)
honela kalkulatuko da:


M: denbora epe zehatz batean lortutako mozkina.
IK: inbertsioa aurrera eramateko inbertitutako kapitala.
t: epe zehatza, adibidez, urtebete.

Adibideari dagokionez:


Espero bezala, inbertsioaren errentagarritasuna interes-tasarekin bat dator,
hau da, % 2 da.

10.4. DIRUAREN ESKARIA, DIRUAREN ESKAINTZA ETA OREKAKO INTERES-TASA

Ekonomia-teoriaren arabera1diruaren merkatua orekan egongo da baldin eta diru-
eskaria (Md) diru-eskaintzaren (Ms) berdina bada. Puntu horretan orekako
prezioa (interes-tasa) lortzen da.

Gure modeloanMsedo diru-eskaintza nominala aldagai exogenoa kontsideratuko
dugu. Banku Zentralak ezarriko du eta kantitate finkoa izango da.

Ondorengo grafikoan diru-eskaintza, diru-eskaria eta orekako interes-tasa
adierazten dira:


Errenta erreala edo prezioak handitzean (ceteris paribus) diru-eskaria
handituko da (Mdeskumarantz desplazatuko da). Beraz, orekako interes-tasa
berria handiagoa izango da.

Aldiz, diru-eskaintza handitzen denean (ceteris paribus), orekako interes-tasa
berria txikiagoa izango da2.



10.5. DIRUAREN TEORIA KUANTITATIBOA

Irving Fisher ekonomialariak (1867-1947) definitu zuen diruaren teoria
kuantitatiboa.


V, diruaren zirkulazio-abiadura da. Hau da, ekoitzitako ondasun eta zerbitzu
guztien balioa (P·Q) zati publikoaren esku dagoen dirua (M).


10.6. MONETA POLITIKA

Ekonomia modernoetan Banku Zentralek diru-eskaintzaren kontrola dute, eta diru-
eskaintza hori moneta politikaren bidez kontrolatzen da.

Europar Batasuneko estatuetan, Europako Banku Zentralak (EBZ) moneta politika
definitzen du, eta estatu bakoitzeko Banku Zentralek politika gauzatzen dute.
Estatu bakoitzeko Banku Zentralek, Europako Banku Zentralak erabakitzen duen
billete eta moneta-kantitatea ipintzen dute zirkulazioan, dibisa eta urre
erreserbak gorde eta kudeatzen dituzte, eta beraien estatuko finantza-
erakundeak gainbegiratzen dituzte.
10.7. EBZ ETA MONETA POLITIKA

Banku Zentral bat bankuen bankua da. Banku guztiek daukate kontu bat irekita
Banku Zentralean.


    * Finantziazio eragiketak

Europako Banku Zentralak, estatu bakoitzeko Banku Zentralen bidez, astero
egiten diren enkanteetan dirua mailegatzen du epe laburrerako. Horri merkatuan
likidezia sartzea esaten zaio.

Banku komertzialek mailegu horiengatik interes-tasa bat ordaintzen dute, eta
berme bat eskaini behar dute. Eragiketaren epemuga heltzen denean bankuak
mailegua bueltatzen du eta berme gisa utzitako aktiboak bueltatzen zaizkio.

EBZ-ak eragiketetarako eskaintza minimoa zehazten du eta hortik behera
eskaintzen dutenek ez dute likideziarik lortuko.

Tasa minimo hori EBZ-eko kontseiluak erabakitzen du hilean behin.

Funtsak jasoko dituen lehena preziorik altuena eskaini duen bankua izango da,
eta horrela izango da hurrenez hurren kopuru osoa agortu arte.

EBZ-etik dirua lortzen ez duten entitateek, merkatu monetarioan lortu beharko
dute. Merkatu horretako interes-tasak eskaintzako interes-tasa minimoaren
antzerakoak dira; beraz, tresna eraginkorra izango da merkatuetan eragina
izateko.

Banku komertzialek beraien dirua EBZ-ean ere gorde dezakete.

Bankuek kreditu-erraztasun marjinala deritzonetik ere lortu dezakete dirua.
Bestalde, gordailu-erraztasunari esker likidezia-soberakina gorde dezake. Biei
erraztasun iraunkorrak esaten zaie, beti jo baitaiteke beraiengana.

Kreditu-erraztasun marjinaleko tasa eskaintzakoa baino altuagoa da, eta
gordailu-erraztasunarena baxuagoa.

Beste tresna garrantzitsu bat erreserba minimoena da, hau da, EBZ-ak exijitzen
duen likidezia kantitate minimoa.

10.8. DIRU-POLITIKAREN TRESNAK

EBZ-ak diru-politikak ezartzeko honako tresna hauek ditu:

   a. Merkatu irekiko eragiketak (ekonomian likidezia handitu edo murrizteko
      eragiketak).
    * Finantziazio eragiketa nagusiak (epemuga, aste 1).
    * Epe luzerako finantzazio eragiketak (epemuga, 3 hilabete).
    * Egitura-eragiketak.

   a. Erreferentziazko interes-tasa.

   a. Erraztasun marjinalak.
    * kreditukoak.
    * Gordailukoak.

   a. Erreserba minimoak (banku-sistemaren likidezia bermatzeko).


10.9. MERKATU IREKIKO ERAGIKETAK

Merkatu irekiko eragiketak ekonomian likidezia gehitu edo gutxitzeko erabiltzen
dira.

EBZ-ak ekonomiako diru-kantitatea handitu nahi badu bonuak erosiko ditu; aldiz,
txikitu nahi badu, bonuak salduko ditu.

Demagun Banku Zentraleko balantzea honako hau dela:

                                Banku Zentrala
 Urre eta dibisa erreserbak     Efektiboa
 Banku komertzialei kredituak   Banku-erreserbak
 Sektore publikoko aktiboak     Altxor-gordailuak
        Aktiboa guztira                        Pasiboa guztira

Banku Zentralak milioi bat euroko merkatu irekiko eragiketa bat egiten badu
(erosketa), izango duen bonu kopurua milioi bat gehiagokoa izango da. Eragiketa
hori merkatu irekiko eragiketa hedatzaile bezala ezagutzen da, Banku Zentralak
diru-eskaintza hedatzen baitu.

Aldiz, bonuak saltzen baditu, ekonomian diru gutxiago izango da.

Merkatu irekiko eragiketa hedatzaileetan, Banku Zentralak banku komertzialei
dirua utziko die eta horiek ordainetan interes bat ordaindu beharko dute.
10.10. ERREFERENTZIAKO INTERES-TASA

Merkatu irekiko eragiketetan, Banku Zentralek banku komertzialei ezartzen
dizkieten interes-tasak eragina izango du merkatu monetarioko interes-tasan.


10.11. ERRESERBA MINIMOAK

Sistemaren likidezia bermatu asmoz, banku komertzialek erreserba minimo batzuk
mantendu behar dituzte EBZ-ean.


10.12. MATEMATIKA FINANTZARIOKO OINARRIZKO KONTZEPTUAK3

    * Kapitalizazio sinpleko legea

Kapitalizazio sinpleko legea “C0hasierako kapitalatdenboran gordeta,rinteres-
tasara,tdenbora hori amaitzean lortutako kantitatea” zehaztean datza.

Kapitalizazio sinpleko legea, normalean, urtebete baino gutxiagoko denbora-
tarteetarako erabiltzen da.





Bukaerako kapitalaren kalkulua, (1) adierazpenean azaltzen den bezala lortzen
da.

Ct=C0+I
(1)

nonCt,tdenbora-tartea igaro osteko kapitala den etaIsortutako interesak diren.

Interesak (2) adierazpenean azaltzen den bezala kalkulatzen dira.

I=C0·r·t
(2)

non:C0,hasierako kapitala.
r, urteko interes-tasa, batekotan.
t, denbora-tartea, urteetan.
Beraz, amaierako kapitala (3) adierazpenaren bidez kalkulatuko da.

Ct=C0+C0·r·t=C0·(1 +r·t) (3)


1. adibidea

1000 € inbertitu dira 3 hilabetetan zehar eta jasotako interesak 10 € dira.
Kalkula ezazu urteko interes-tasa.

C0= 1000 €;Ct= 1010 €;r= % 4


2. adibidea

Zenbateko kapitala sortuko dute urtebetean 1000 eurok urteko % 12ko
interesarekin? Eta 2 urtetan?

1 urte;Ct=C0(1 +r·t) = 1000 (1 + 0,12·1) = 1120 €; 120 €-ko interesak sortuko
dira.
2 urte;Ct=C0(1 +r·t) = 1000 (1 + 0,12·2) = 1240 €; Beraz, denbora-tarte
bikoitzean, interes bikoitzak sortzen dira, 240 €.


    * Kapitalizazio konposatuko legea

Kapitalizazio konposatuko legea normalean urtebete baino luzeagoko denbora-
tarteetan aplikatzen da eta kapitalizazio sinplearen logika berdina dauka.
Desberdintasun bakarra interesak metatu egiten direla da, eta interes horiek
ere interesak sortzen dituzte.

0 urteaC0; Hasierako kapitala
1 urteaC1=C0(1 +r·1) =C0(1 +r)
2 urteaC2=C1+C1·r=C1(1 +r) =C0(1 +r)2
3 urteaC3=C2+C2·r=C2(1 +r) =C0(1 +r)3
…
…

turteCt=C0(1 +r)t
Kapitalizazio konposatuko legearen formula

Ikus ditzagun orain zenbait adibide. Lehenengo biak aurrerago ikusitakoak dira,
baina oraingoan kapitalizazio konposatuko legea aplikatuko zaie.


3. adibidea

Zenbateko kapitala sortuko dute 1000 eurok urtebetean urteko % 12ko
interesarekin? Eta 2 urtetan?

1 Urte;Ct=C0(1 +r)t= 1000 (1 + 0,12)1= 1120 €. 120 €-ko interesak sortzen dira.

2 urte;Ct=C0(1 +r)t= 1000 (1 + 0,12)2= 1254´4 € Beraz, denbora-tarte
bikoitzean, interesen bikoitza baino gehiago sortzen da. Izan ere, lehenengo
urtean sortutako interesek, interesak sortuko dituzte bigarren urtean zehar.


Kapitalizatzea esaten zaio etorkizunean kapital batek, interes-tasa jakin
batera, izango duen balioa kalkulatzen duen eragiketari. Aldiz, bukaerako
kapitala emanda, hasierako kapitala kalkulatzeari eguneratzea esaten zaio
(ikusi 6. adibidea). Matematikoki, kapitalizazio konposatuko legea kontuan
izanik, honela adierazten da:



4. adibidea

Euro bat, 10 urte igaro ostean bikoiztu egin bada, zein izango da dagokion
interes-tasa (konposatua)?

C0= 1 €
Ct= 2·C0= 2 €
Ct=C0(1 +r)t; 2 = 1 (1 +r)10
r= % 7,177


5. adibidea

Demagun aurreko adibideko euroarentzako interes-tasa % 5ekoa dela. Zenbat
denboran izan beharko dugu gordeta euroa 2 euroak jaso ahal izateko?

Ct=C0(1 +r)t; 2 = 1 (1 + 0´05)t;;t= 14,20 urte
6. adibidea

4. adibidea kontuan izanik, 2 € ordez, 3 €-ko kapitala jaso nahi bada 10
urteren buruan, zenbat diru sartu beharko litzateke?

C0= ?
Ct= 3 €

Ct=C0(1 +r)t; 3 =C0(1 + 0´07177)10

C0= 1´5 €


    * Bonuak, letrak eta abar.

    * Altxorraren Letrak: Deskontura jaulkitako tituluak (inbertitzaileari
      interesak erosketa unean deskontatzen zaizkio eta balio nominala ematen
      zaio), 1000 euroko balio nominalarekin eta 18 hilabetetako edo gutxiagoko
      epera. Gaur egun Altxorraren Letrak 4 epemuga desberdinetara jaulkitzen
      dira (3, 6, 12 eta 18 hilabetetara).

    * Bonuak eta Estatuaren Obligazioak: 2 urte eta 30 urte bitarteko epera
      jaulkitzen dira. Etekin esplizituko tituluak dira, hau da, kupoi formako
      interes finkoa dute eta urtero ordaintzen dira. 1000 eurotako balio
      nominala dute, enkantean eskatuko den minimoa.

Gaur egun Altxor Publikoak bonuak jaulkitzen ditu 3 eta 5 urtera, eta
obligazioak 10, 15 eta 30 urtera.

    * Autonomien eta beste Erakunde Publiko batzuen zorra: Autonomia-erkidego,
      tokiko korporazio eta zenbait erakunde publikok jaulkitako baloreak barne
      hartzen ditu, bai epe laburrera (ordaindukoak) eta bai epe luzera.
      Estatuak jaulkitzen dituenaren antzeko ezaugarriak izango ditu.


Adibidea

980 euroren truke Altxorraren Letra erosten dugu. Epemuga urtebetekoa da. Diru-
itzultze balorea 1000 €-koa da. Kalkulatu errentagarritasuna.

Errentagarritasuna == % 2,04


ARIKETAK


1. ariketa

Demagun pertsona baten urteko errenta eta diru-eskaria honako hauek direla:

Urteko errenta = 80.000
Diru-eskariaren funtzioa =Y(0´25 –i)


   a. Zein da diru-eskariai= 0,06 denean? Etai= 0,1 denean?
   b. Zein eragin du interes-tasak diru-eskarian?
   c. Demagun interes-tasa % 10 dela, zer gertatzen da diru-eskariarekin
      errenta % 40 murrizten bada?
   d. Eta interes-tasa % 6 balitz?


2. ariketa

Bonu batek bere epemugan (urtebete barru) 1000 euro eskaintzen ditu.


   a. Zein da interes-tasa gaur eguneko prezioaP= 910,P= 920, edoP= 980 bada?
   b. Zein erlazio dago bonuaren interes-tasa eta bonuaren prezioaren artean?
   c. Bonuaren interes-tasa % 4 bada, zein da bonuaren prezioa gaur egun?


3. ariketa

Demagun diru-eskariaren ekuazioaMd=Y(0,45 -i) dela. Urteko errenta 150 €-koa da
eta diru-eskaintzaMs= 60.


   a. Merkatuan oreka dagoela kontsideratuz, zein da interes-tasa?
   b. Banku Zentralak interes-tasa 5 puntutan handitu nahi badu, zein mailatan
      finkatu beharko du diru-eskaintza?


4. ariketa

Zein eragin du kutxa-koefizientearen gehikuntzak diru-oinarri eta diru-
eskaintzan?
1
Teoria horren arabera, merkatuko indarrak dira diru-eskaria eta diru-eskaintza
zehazten dutenak. Gure inguruko ekonomietan diru eskaintza Banku Zentralak
zehazten du, eta horrek funtsezko eragina du merkatuko interes-tasa zehazterako
orduan.

2
Dena dela, gure errealitatean (Europa, AEB eta abar) merkatuko interes-tasak
gehienbat Banku Zentralek ezarritako interes-tasa ofizialen araberakoak izaten
dira eta ez merkatu-indar askeek zehazten dituztenaren araberakoak. Horrela,
Europako Banku Zentralak interes-tasa ofiziala murrizten badu, horrek,
gainerako bankuek EBZ-etik lortzen dituzten maileguen prezioa murriztuko dela
esan nahiko du. Beraz, mailegu gehiago lortuko dituzte. Ondorioz, publikoari
mailegu gehiago eskaini ahalko dizkiote interes-tasa baxuagoan. Beraz, interes-
tasa ofiziala murriztean, merkatuko gainerako interes-tasak murriztuko dira,
eta alderantziz.

3
Ruiz de Arbulo, P (2009) Fundamentos de Administración de Empresas para
Ingeniería. Publicaciones de ETS de Ingeniería de Bilbao.

                                                                             14
