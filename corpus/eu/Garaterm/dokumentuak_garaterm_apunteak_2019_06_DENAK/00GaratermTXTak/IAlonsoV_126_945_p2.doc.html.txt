







                    P2. PRESIOAREN ITSASMAILARAKO BIHURKETA

Atmosferako presioa zein tenperatura altitudearekin aldatzen dira. Hala ere,
atmosferak era desberdinetan galtzen du presioa eta tenperatura altitudearekin.
Presioa esponentzialki jaisten da eta tenperatura, aldiz, linealki. P2.1
irudiak presioaren zein tenperaturaren jaitsierak irudikatzen ditu
irratizandaketa bateko datuen arabera. Bertan ikus daiteke nola presioa
esponentzialki jaisten den eta tenperatura linealki.

   P2.1 Presioaren eta tenperaturaren aldaketak atmosferako altitudearekiko.

Horrela, barometro bateko neurketak Lurrako edozein bi puntutan ezin dira
zuzenean alderatu itsasmailarekiko altitude desberdinetan egon daitezkelako.
Hortaz, batetik bestera presioa desberdina da altitudearen aldaketagatik
soilik.

Beraz, altitude desberdinetan kokatutako barometro desderdinetako neurketak
alderatzeko neurketa horiek guztiak maila beran jarri behar dira, itsasmailan
(geoidearen mailan). Mapa isobarikoak (presio isolerroetako mapak) itsasmailara
bihurtutako presio (SLP) mapak dira. Bihurketa hau presioaren balio posible bat
kalkulatuz egiten da, esate baterako ekuazio hidrostatikoaren bidez:

                              P(z) = P0e-z/H (1)
non:

P(z) = z altitudean neurtutako presioa
z = barometroa dagoen altitudea
P0 = itsasmailako presioa (kalkulatu nahi duguna)

eta

                                H = (RTm)/(gMm)

non:

R = 8,314 J/molK
g = 9,8 m/s2
Mm = 28,96·10-3 kg/mol
Tm = batesbesteko tenperatura, K-etan, bihurketa egiten den zutabe
atmosferikoan

Funtsean, asmoa da irudizko putzu bat egitea neurtzen ari garen tokitik
itsasmailara iristeko eta barometroa putzu horren hondoraino jaisteko.
Prozedura honi esker puntu desberdinetan neurtutako presioak alderatu ahal
izango ditugu eta, horrela, Lurrako zein eskualdeak antizikloipean daude eta
zeintzuk depresiopean.

Adibidea: Gasteizen (528 m) 950 hPa neurtu dira 25ºC-ko tenperaturan. Kontuan
izanez gero tenperatura altitudearekin linealki aldatzen dela, irudizko
putzuaren hondoan (hots, itsasmailan neurketako eskualdean) tenperatura
lortzeko jaisten dugun 100 m-ko 1ºC gehitu behar diogu. Beraz, azkeneko
tenperatura 30,28ºC (30ºC) izango da.

Horrela, barometroa jaisten ari garen aire zutabeko batezbesteko tenperatura:

                    Tm = (30ºC + 25ºC)/2 = 27,5ºC = 300,5K

Beraz,

                H = (8,314・300,5)/(9,8・28,96) = 8807 m = 8,8km

Eta ekuazio (1) erabiliz

   950hPa = P0 e-0,528km / 8,8km = P0  0,94  P0 = 950 hPa/0,94 = 1010 hPa

Bihurketa zehaztasun handiagorekin nahi izanez gero edo neurketa altitude
handiko puntu batean badago, bihurketa 200 m inguruko tarteka egitea komeni da,
tarte bakoitzean H batezbesteko tenperatura balio desberdinekin doituz joateko.
Bestela, 1ºC/100m-ko gradiente orokorraren ordez, bihurketako tarteari dagokion
beste gradiente zehatzago bat erabil dezakegu. Aldaketa horien eragina
egiaztatzeko Excelekin ariketa bat egingo dugu. Metodo desberdinen arteko
diferentziak 1 mb ingurukoak (1 hPa) dira.
