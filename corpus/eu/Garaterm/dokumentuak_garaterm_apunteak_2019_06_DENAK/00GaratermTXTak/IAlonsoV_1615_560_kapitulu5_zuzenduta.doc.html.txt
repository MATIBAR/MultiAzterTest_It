







                                 5. KAPITULUA

                       OZEANOEN EGITURA ETA KONPOSIZIOA


5.1 SARRERA

Lurrak, kanpotik ikusita, itxura konplexua dauka. Praktikan bi osagaitan bana
daiteke: geoidea eta erliebea. Geoidea erreferentziazko gainazal ekipotentziala
da altitudeen neurketan. Erreferentzia-gainazal horren gainetik eta azpitik
kontinenteetako erliebea zein itsas hondoen erliebea daude. Lurraren geoidea,
lehenengo hurbilketan, biraketa-elipsoide batekin lot daiteke. Elipsoide hori
bi indarren arteko orekatik sortzen da: grabitazio-indarra, besterik ezean
planeta esfera batean kolapsatuko lukeena, eta indar zentrifugoa, Lurraren
errotazio-higiduragatik geoidea esferikotasunetik urruntzen duena,
ekuatorealdean bereziki. Geoidea gainazal irudikaria da, Lurreko ozeanoen batez
besteko azala gehi, urak zorupean sartuz gero, ozeano horiek kontinenteen
azpian osatuko luketena osaturik. Beraz, lurreko erliebea eta itsas hondoa beti
daude geoideren gainazalaren gainetik edo azpitik.

Ozeanoek osatzen dute kontinenteen arteko kubetak betetzen dituen lurrazaleko
zati likidoa. Haien azalera 350 milioi km2 baino handiagoa da (Lurraren
azalaren % 69) eta, guztira, 1369 milioi km3 ur inguru dute. Ozeanoen batez
besteko sakonera 3900 m ingurukoa da; Lurreko eremu kontinentaleko erliebearen
batez besteko altuera, aldiz, 840 m ingurukoa da bakarrik.

Duela gutxi arte ozeanoak orain dela 4000 milioi urte inguru sortu zirela uste
zen, sumendi-aktibitate handiko tarte baten ondoren, planetako azala hoztu eta,
horren ondorioz, azkenik ura egoera likidoan geratu zenean. Azterlan berrien
arabera, berriz, haien jatorria planeta sortu eta 80 eta 130 milioi urte
bitartean geroago gertatu zen, izotzez estalitako asteroide erraldoiek Lurraren
kontra talka egin zutenean.

Hiru ozeano handi bereizten dira (Atlantikoa, Indiarra eta Barea), eta bi
txikiago (Arktiarra eta Antarktiarra), kontinente eta artxipelagoen formak
partzialki mugatzen dituena.

Ozeano Barea eta Atlantikoa, zein hemisferiotan dauden, sarritan Iparrean eta
Hegoan banatzen dira. Kontinenteen artean badaude ur-masa zabalak itsasoak
deritzenak, esate baterako Mediterraneo Itsasoa, Arabiako Itsasoa eta Txinako
Hegoaldeko Itsasoak.[]

Itsas hondoa oso konplexua da eta bertan arroilak, lautadak, mendiak eta
lurrean agertzen direnak bezalako beste egitura batzuk aurki daitezke. Irudian
(5.1) ezaugarri batimetriko nagusiak ageri dira. Bereziki kostaldetik gertu
dauden hiru egitura nabarmendu behar dira: kontinente-plataforma, kontinente-
ezponda eta itsas hondoa bera. Ozeano guztietako erdialdeko eskualdean ozeano-
gandorra edo dortsala deritzona dago (mid Ocean Ridge), non sumendi-materialak
Lurraren barnetik etengabe irten eta zoru ozeaniko berria sistematikoki sortzen
duten.




                                   Kostaldea

Itsasgorarenmaila

Itsasbeherarenmaila

Itsasoarenbatezbestekomaila

                             Kontinente-plataforma

                                Ozeano-uhartea

Kontinente-ezponda

                                  Itsasmendia

Itsasharana

                                Ozeano-gandorra

                                 OZEANO SAKONA

                                    OZEANOA
                      5.1 irudia. Itsas hondoaren egitura
(Iturria: P. R. Pinet, “Invitation to Oceanography”, Jones and Barnett Pub., 5.
arg., 2009)

5.2 URAREN PROPIETATE FISIKO-KIMIKOAK

Ur-molekula oxigeno-atomo batez eta bi hidrogeno-atomoz osaturik dago.
Polaritate-maila handia du atomo horien elkartze-eragatik. Polaritate horrek
ur-molekulak elkarrekin taldekatzea dakar eta clusterrak (agregakinak) sortzen
dira, zeinen tamaina tenperaturaren araberakoa den (5.2 irudia).

     5.2 irudia. Uraren egitura dipolarra eta molekula-clusterren sorrera
                       (Iturria: P. R. Pinet, op. cit.)

Uraren bero-ahalmena gramoko eta Celsius graduko kaloria batekoa da. Hori dela
eta, ozeanoek inertzia termiko handia dute, eta Lurraren atmosferaren klima
moteldu egiten da, itsasoaren tenperatura edozein puntutan ia konstante
mantentzen baita denboran zehar, urtaroko aldaketa txiki batzuk izan ezik. 5.3
irudiko mapan Lurreko ozeanoen azaleko batez besteko tenperatura ikus daiteke,
planeta osoan 25ºC eta –3ºC bitartean alda daitekeena.




           5.3 irudia. Ozeanoaren azaleko batez besteko tenperatura
       (Iturria: NOAA-ren datuak; irudiahttp://aquarius.nasa.gov/images/
                              global_sst_map.jpg)


 5.4 irudia. Ozeano-azaleko batez besteko gazitasuna abuztuko hilabetean zehar
                       (Iturria: P. R. Pinet, op. cit.)

Haren ezaugarri dipolarragatik urak gatz kopuru nabarmena disolbatzen du, eta
horri zor zaio itsas uraren gazitasuna. Haren gazitasunaren batez besteko
balioa ur gaziaren mila bat zatiko 35 zatikoa da (35 gramo gatz 1000 gramo ur
gaziko, edo 35 gramo gatz 965 gramo ur gezako, edo 35 gramo gatz 1 kg ur gaziko
– g/kg –). Konposizioaren aldetik, itsas uretako gatzak osatzen dituen ioien %
99 dira sodio (Na+), kloruro (Cl-), sulfato (SO4-2), magnesio (Mg+2), kaltzio
(Ca+2) eta potasio (K+). Ozeanoaren gainazaleko aldean gazitasuna ez da
konstantea eta batez ere lurrunketaren eta euriaren (ur geza) arteko
erlazioaren arabera aldatzen da. 5.4 irudian ozeanoen azaleko gazitasunaren
banaketa irudikatu da. Irudi horretatik ezaugarri hauek ondoriozta ditzakegu:

- Gazitasuna 31 eta 37 g/kg bitartean aldatzen da
- Gazitasuna maximoa da tropikoetan eta jaitsi egiten da poloetara eta
ekuatorera hurbildu ahala.
- Mediterraneo Itsasoa eta Itsaso Gorria gazitasun handieneko eskualdeak dira.

Tenperatura- eta gazitasun-aldaketek nahiko dentsitate-aldaketa nabarmenak
eragiten dituzte uretan. Dentsitatea () 1,025 g/cm3 eta 1,030 g/cm3 artean
alda daiteke bi parametro horien balioen arabera (5.5 irudia): ur gaziaren
dentsitate erlatiboaren balioak (t=  -1000) irudikatu dira kg/m3-tan.

                               Gazitasuna (g/kg)

                             Dentsitateerlatiboaσt
     5.5 irudia. Uraren dentsitate erlatiboaren aldaketa gazitasunaren eta
  tenperaturaren arabera(Iturria: adibidez,http://www-pord.ucsd.edu/~ltalley/
  sio210/PPSW/edo L. D. Talley et al., “Descriptive Physical Oceanography: An
                    Introduction”, Elsevier, 6. arg., 2011)

5.3 OZEANOEN GERUZAPEN BERTIKALA

Ezer baino lehen, gogoratu behar dugu ozeanoan presioa sakonaren arabera
geruzatuta dagoela. Ekuazio hidrostatikoa ozeanoen uretara aplikatzen badugu,
presioak gora egiten du ia konstantea den 9800 Pa/m-ko gradientearekin. Horrek
esan nahi du itsas hondoan, 3000 m inguruko sakoneran, presioa 3·107 Pa-koa
dela (3·105 mb).

Presioa sakonarekin batera ia linealki aldatu arren, tenperatura eta gazitasuna
ia konstanteak dira ozeano-uretan, azaleko eskualdean izan ezik, non ozeanoek
eguzki-erradiazioa jasotzen duten. 5.6 irudiak ozeanoaren eskualde tropikal
bateko tenperaturaren sakoneraren araberako aldaketa irudikatzen du urtaroetan
zehar.

Grafiko horretan ikus daiteke sakonerako 100 m-tik behera ozeanoaren
tenperatura ia konstante mantentzen dela, 4ºC-ko baliotik gertu; sakonera
horren gainetik, aldiz, urtaroko berotze eta hozteak daude, 8ºC ingurukoak.
Tenperatura sakoneraren arabera aldatzen den eskualde horri termoklina esaten
zaio. Termoklina nabariagoa da eskualde tropikal eta azpitropikaletan,
dentsitate txikiagoko ur-geruza beroago hori beti erakusten baitute; eskualde
polarretan, berriz, ia ez da existitzen, eta azaleko urak gutxi gorabehera
ozeano-hondoaren tenperatura bera dauka.

 5.6 irudia. Ozeanoaren tenperatura-aldaketaren adibidea eskualde tropikalean
      sakoneraren eta urtaroen arabera (Iturria: P. R. Pinet, op. cit.).

Gazitasuna ere aldatzen da sakoneraren arabera (5.7 irudia). Gazitasuna
aldatzen den geruzari haloklina deritzo. Gazitasunaren eta dentsitatearen
arteko loturagatik, azaleko geruzetan dentsitate-aldaketa azkarreko eskualde
bat dago, zeina ozeano-hondoaren balio bera duen sakoneraraino iristen den.
Eskualde horrek piknoklina du izena.

Laburbilduz, ezaugarri hauek gogoratu behar ditugu:

- Presioa linealki igotzen da sakonerarekin batera, baina gazitasuna eta
tenperatura aldakorragoak dira.

- Itsas uraren dentsitateak gora egiten du tenperatura jaisten den heinean.

- Ozeano-ura, oso gazia bada, gazitasun txikiagoko uren gainean gera daiteke,
haien arteko tenperatura-diferentzia nahiko handia izanez gero.

- Piknoklina da edozein itsas geruza non ur-zutabearen dentsitatea bizkor
aldatzen den.

Ohar hauen arabera, ozeanoa bertikalean hiru eskualde desberdinetan bana
daiteke: azaleko geruza, piknoklina eta ozeano-geruza sakona, dentsitate,
tenperatura eta gazitasun konstantekoa (5.7 irudia).

Deskribatutako ozeano-geruzei buruz, ondoko hauek hartu behar ditugu kontuan:

- Azaleko geruzak 100 m inguruko lodiera dauka eta ozeanoen bolumen osoaren % 2
da. Ezaugarri oso aldakorrak ditu, ukipenean baitago atmosferarekin eta eguzki-
erradiazio zuzena jasotzen baitu. Oro har, hurrengo geruza baino dentsitate
txikiagoa du, gazitasun txikiagoa edota tenperatua handiagoa baitu.

- Piknoklina azaleko eskualdearen eta ozeano sakonaren arteko trantsizio-geruza
da, non dentsitatea azkar aldatzen den. Ozeano-ur guztiaren % 18 da. Latitude
baxuetan piknoklinak termoklinarekin bat egiten du; latitude ertainetan,
berriz, haloklinarekin. Piknoklinaren sakonera 100 eta 1000 m artean koka
daiteke.

   5.7 irudia. Ozeanoan bereiz daitezkeen geruzak (Iturria: P. R. Pinet, op.
                                    cit.).

- Ozeano-geruza sakona ozeano-uraren bolumenaren % 80 da. Latitude altuetan du
jatorria. Bertan ura hozten eta dentsoago bihurtzen denez, ozeano-zoruraino
hondoratu eta horretan zehar mugitzen da. Ondorioz, zirkulazio bat sortzen da,
zirkulazio termohalinoa deritzona, zeinaren abiadura oso txikia baina denboran
zehar konstantea baita. 5.8 irudian prozesu horrek irudikatzen du.


     5.8 irudia. Uraren dentsitatea eta dentsitatearen egitura ozeanoetan,
  zirkulazio termohalinoaren jatorriarekin batera (Iturria: P. R. Pinet, op.
                                    cit.).


JAKIN-MINA?
▪ Bideoa:Earth. The Power of the Planet - Oceans(EN)
BBC-k ekoiztutako dokumentala Lur planetaren funtzionamendua azaltzeko.Osorik
ikusteko, begiratu moodle-en:
“The oceans are almost as ancient as the planet itself [in the beginning, there
were no oceans: they are thought to have gradually formed from volcano steam
and melted comet ice]. When you look out over the sea you are looking at a view
that is unchanged for billions of years. Yet oceans are also the planet's great
unknown - their greatest depths have been visited less times than the surface
of the moon.
For the Earth, the oceans are its great stabilising influence. They moderate
the climate, distribute heat around the planet, and absorb dangerous chemicals.
But push the oceans too far, and the results can be catastrophic. The greatest
disaster for life on Earth happened when the oceans rebelled, and ended up
killing 95% of all life on the planet.
...Iain tells the story of the ocean’s great currents, and how they distribute
heat around the planet, how they interact with the atmosphere creating
hurricanes and the phenomena of El Nino.”
▪ Bill Brysonen“Ia denaren historia labur bat”liburuan(EU), uraren eta ozeanoen
ezaugarri gehiago azaltzen dira (Itsaso mugatzaileaetaPlaneta
bakartiaataletan).Osorik irakurtzeko, begiratu moodle-en:
“Imajinatu zer izango litzatekeen osagai nagusia dihidrogeno oxidoa duen mundu
batean bizitzea. Konposatu horrek ez du ez zaporerik ez usainik, eta haren
propietateak hain dira aldakorrak, ezen normalean kaltegarria ez dena hilgarri
bihurtzen baita batzuetan bat-batean. Haren egoeraren arabera, kiskali edo
hormatu egiten du. Molekula organiko jakin batzuk daudenean, azido karboniko
indartsuak eratzen ditu: zuhaitzak hostoz biluz ditzakete, eta estatuei
aurpegia jan. Kantitate handia dagoenean, astinduz gero, indar handiz kolpeka
dezake, gizakiak egindako eraikinek jasan ezinezko indarrez. Konposatu hori
hilgarria da, askotan, harekin bizitzen ikasi dutenentzat ere. Ura du izena.
...Ura nonahi dagoenez, zeinen substantzia aparta den ahazteko joera dugu.”
                                                           (Itsaso mugatzailea)
“Ezin dugu uretan arnastu, eta ezin dugu presioa jasan. Ura airea baino 1.300
bider pisuagoa denez, oso bizkor handitzen da presioa uretan behera egin ahala;
jaitsitako hamar metroko, atmosfera bat. Lurrean, 150 metroko goragune batera
igoz gero —adibidez, Koloniako katedralera, edo Washingtonen monumentura—,
presio-aldaketa ez da sumatzen. Itsasoan, ordea, distantzia bereko sakoneran,
zure zainak gelditu egingo lirateke, eta zure birikak freskagarri-lata baten
tamaina izateraino uzkurtuko lirateke... gure balentria handienetan ere ezin
dugu esan ozeano sakoneko nagusi garenik.
Beste organismo batzuk, ordea, moldatzen dira sakonerahandiko presioekin, baina
ez dakigu nola lortzen duten. Ozeanoetako toki sakonena Ozeano Bareko
Marianetako fosa da. Han, 11,3 bat kilometroko sakoneran, presioa 1.100
atmosfera da gutxi gorabehera. Behin bakarrik lortu dugu gizakiak horren
sakonera handira bidaltzea: oso denbora laburrez izan zen, eta urpeko ontzi
sendo batean. Bada, anfipodo-koloniak bizi dira han —ganben antzeko krustazeo-
mota gardenak dira—, inolako babesik gabe. Ozeano gehienek askoz ere sakonera
txikiagoa dute. Baina, ozeanoen batez besteko sakonera (lau kilometro) kontuan
hartuta ere, hamalau porlan-kamioi kargaturen azpian zanpatua izatearen
baliokidea da presioa.”
                                                             (Planeta bakartia)
“Ez da erraza organismo bat izatea. Unibertso osoan, guk dakigula, mantenduko
zaituen toki bakarra dago, Esne Bidearen kanpoaldeko toki bat, batere nabarmena
ez dena eta Lurra izena duena; baina, beharbada, gogoz kontra hartuko zaitu.
Ozeanoko lubaki sakonenaren hondo-hondotik mendi altuenen gailurretara,
ezagutzen den ia bizi guztia 20 kilometroko lodiera duen geruza batean dago; ez
da asko, kosmos osoan dagoen toki pilaren ondoan.
Gizakientzat, are okerragoa da. Izan ere, orain dela 400 milioi urte itsasotik
arrastaka atera eta oxigenoa arnasten duten lehorreko izaki bihurtzeko erabaki
arriskutsu eta ausarta hartu zuten izaki bizidunen taldekoak dira. Ondorioz,
kalkuluen arabera, munduan bizitzeko egokia den espazioaren % 99,5 edo gehiago
—alegia, ia dena— gure mugetatik kanpo dago.
...itxuraz, bizitzeko egokia den planeta bat nahi baduzu, zorte ikaragarria
beharko duzu; eta zenbat eta bizi aurreratuagoa izan, orduan eta zorte
handiagoa beharko duzu.”
                                                             (Planeta bakartia)

