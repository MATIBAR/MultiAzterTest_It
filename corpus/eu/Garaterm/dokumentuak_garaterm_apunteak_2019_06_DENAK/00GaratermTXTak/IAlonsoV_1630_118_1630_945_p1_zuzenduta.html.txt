



                              P1.IRRATIZUNDAKETAK


Irratizundaketa atmosferaren neurketa bertikalaren prozesu bat da, eta
atmosferaren egoera termodinamikoa ezagutzeko erabiltzen da. Prozesu horretan,
aske eta ia abiadura konstantean igotzen diren globoak jaurtitzen dira, zeinek
zunda bat eramaten duten zenbait neurgailurekin: barometro bat presioa
neurtzeko, termometro bat tenperatura neurtzeko, higrometro bat hezetasuna
neurtzeko eta GPS bat haizearen abiadura kalkulatzeko globoaren kokapena
ezagututa (estazio polarretan ozono neurgailuak ere eramaten dute). Tresna
horiek datuak irratiren bidez bidaltzen dituzte neurketa-estaziora, non
ordenagailu batean biltzen diren. Ia presiorik ez dagoen altitudera iristean
(normalean estratosferan), globoak eztanda egiten du eta zunda jausten da.
Horregatik identifikadore bat eramaten dute zundak berreskuratu ahal izateko.

Zundaketa-estazio bakoitzean egunean gutxienez bi globo jaurtitzen dira, bat
UTC 00an eta beste bat UTC 12etan (UTC = ordu unibertsala, Greenwich-eko
eguzki-denbora ia baliokidea eta batzuetan Z batez adierazten da,zulu ordua
terminoagatik). Zundaketa-estazio guztiek atmosferaren behaketarako mundu-sare
bat osatzen dute, une beran planeta osorako atmosferaren deskribapen bat
izanik. Horrelaxe, bildutako datuak estazio guztien artean partekatzen dira
Interneten bidez. Herrialde bakoitzeko meteorologia-zerbitzu publikoek datu
horiek eguraldiaren iragarpenak egiteko erabiltzen dituzte (adibidez,
hegazkintzarako).
                   [1630_945_p1_zuzenduta_html_4789d160.png]

P1.1 irudia. Irratizundaketa baten irudikapena SKEW-T motako diagrama batean
(Iturria: begiratu testua).

Zundaketen bidez lortutako datuak diagrama berezietan irudikatzen dira,
emagramak deritzenak, SKEW-T motakoa erabiliena izanik. Diagrama horiek
atmosferaren prozesu eta ezaugarriak zenbatespen erdikuantitatiboak egiteko
erabil daitezke. Irudian (P1.1) adibide bat ageri da (irudia hemendik lor
daiteke: http://weather.uwyo.edu > Upper Air Observations > Soundings > Type of
Plot  GIF: Skew-T, eta bertan estazioa aukeratuz).

Diagrama horietan, P1.1 irudikoan bezala, hainbat argibide aurkitzen dugu:

- Lerro horizontal urdinak: grafikoaren isobarak (presio konstanteko lerroak).
Ardatz bertikalean presio atmosferikoaren balioak daude (eskala logaritmikoa),
hPa-etan adierazita, eta batzuen ondoan, zundak presioaren balio horiek neurtu
dituen altitudea (metrotan) adierazi da.

-Lerro (zuzen) urdinak eskuinerantz makurtuta: grafikoaren isotermak
(tenperatura konstanteko lerroak). Edozein puntuko tenperatura ezagutzeko,
lerro hauen paraleloan jaitsi behar da ardatz horizontaleraino, bertan baitaude
tenperaturaren balioak (gradu zentigradutan).

-Eskuinaldeko lerro beltza: globoko sentsoreak neurtu duten altitudearen
araberako giro-tenperatura (ºC). Altitude edo maila jakin bateko tenperaturaren
balioa lerro isotermak jarraituz lortzen da. Esate baterako, goiko
irratizundaketan, 600 hPa-eko mailan, giro-tenperatura -8ºC ingurukoa da.

-Ezkerraldeko lerro beltza: zundak neurtu duen altitudearen araberako ihintz-
tenperatura (ºC), hots, maila bakoitzeko airearen ur-lurruna kondentsatzeko
behar den giro-tenperatura. Ihintz-tenperatura eta giro-tenperatura berdinak
badira, ur-lurruna kondentsatu egin da eta eskualde hori hodeitsu dago, % 100
hezetasunarekin. Ihintz-tenperatura, noski, ezin da giro-tenperatura baino
handiagoa izan inoiz.

-Lerro moreak:altitudearen araberako ihintz-tenperatura, ur-lurrun edukia
konstantea izanik lerroan zehar. Ur-lurrun edukia g/kg-tan adierazita dago:
zenbat gramo ur dagoen kilogramo bat aire lehorreko. Altitude bateko hezetasun
absolutuaren balioa g/kg-tan aurkitzeko (nahaste-erlazio edo mixing ratio),
ihintz-tenperaturaren baliotik lerro moreen paraleloan jaitsi behar da, eta ur-
lurrun edukiaren eskalatik (zenbaki moreak, eskala logaritmikoa ere bai)
hezetasuna kalkulatu.

-Lerro (kurba) berdeekairearen prozesu termodinamiko adiabatiko1 lehorrak
irudikatzen dituzte. Aire-burbuila bat atmosferan igo edo jaitsi egiten bada,
hoztu edo berotuko da haren bolumena hedatu edo konprimitzean. Lerro hauek
deskribatzen dute aire-burbuilaren tenperatura nola aldatuko den prozesu
horretan, baldin eta haren barneko ur-lurruna kondentsatzen ez bada.

-Lerro (kurba) urdinak ezkerralderantz makurtuta: airearen prozesu
termodinamiko adiabatiko hezeak irudikatzen dituzte. Aurreko prozesu bera da
baina aireko ur-lurrunaren kondentsazioa gertatu denean. Kasu honetan ur-
lurrunaren kondentsazioak burbuilari lurruntze-bero sorra itzuli eta berotzen
du, airearen hoztea aurreko kasuan baino txikiagoa izanez.

                   [1630_945_p1_zuzenduta_html_1adedcb2.gif]
Haizearen modulua.
Marratxo bakoitzak
10 korapilo = 1 milia/ordu balio du
Marratxo erdi batek 5 korapilo balio du

Lerro honek haizea nondik datorren adierazten du, kasu honetan Ekialdetik (E)

haizea = 30E
     P1.2 irudia. Irratizundaketetan haizeko ikurren erabileraren eskema.

-Grafikoaren eskuinaldeko irudiak: altitudearen araberako haizearen modulua
(abiadura), norabidea eta noranzkoa adierazten duten bektoreak dira. Lerro
luzeak norabidea adierazten du eta haizea marra txiki perpendikularrak dauden
aldetik dator, haize-arrosaren norabideen arabera (P1.2 irudia). Marra txikiek
berek abiadura adierazten dute, marratxo oso bakoitzak 10 korapiloko balioa
izanik eta erdi-marratxoak 5 korapilokoa (1 korapilo = 1 knot (kt) = 1 milia/
h = 1,85 km/h = 0,51 m/s).

- Eskuinaldeko zenbakiak eta letrak: metodo desberdinen bidez kalkulatutako
atmosfera-zutabe horren ezegonkortasun osoa adierazten dute

Diagrama hauetatik atmosferari eta bere egoerari buruz hainbat ondorio eta datu
gehiago ere atera dezakegu. Bereziki azpimarragarriak hauek dira:

- Lehenik, haien artean 12 orduko diferentzia duten bi irratizundaketa
alderatzean, atmosfera-zutabearen egoera ia ez da aldatzen. Egoera horri oreka
geostrofikoa esaten zaio.

- Irratizundaketetan ikus daiteke batzuetan aire-zutabean haizeek norabide
desberdinak dituztela. Horrek adierazten digu atmosfera geruzatuta dagoela,
nahaste bertikalik ez dagoela. Hala ere, ezegonkortasun-maila handia dagoenean,
halako nahaste bertikala gertatuko da.

- Bestalde, giro-tenperaturari erreparatzen badiogu, altitudearekiko jaitsi
egiten dela ikus daiteke, estratosferako inbertsioan izan ezik, 200 hPa-eko
inguruan, estratosferako ozono-geruzaren hasierako puntuan hain zuzen ere.

Tenperatura altitudearekin jaitsi egin beharrean igo egiten denean,
tenperatura-inbertsio bat daukagula esango dugu. Era berean, troposfera barnean
tenperatura-inbertsioren bat aurkituz gero, horrek antizikloi bat dagoela
adieraziko digu. Inbertsioa oso behean badago, subsidentzia2-antizikloi baxua
izango da. Kutsadurari dagokionez, egoera hori kaltegarria da, nahaste
bertikala ez baita egongo eta kutsatzaileak behealdean metatuko dira (P1.3
irudia).

                   [1630_945_p1_zuzenduta_html_m6b5beee.gif]
estratosferako inbertsioa

inbertsioa troposferan, antizikloi bat dagoela adierazten duena
  P1.3 irudia.Antizikloi baten ondoriozko tenperatura-inbertsioaren adibidea.
IRRATIZUNDAKETENERABILERA PRAKTIKOAK (I)

Airearenhezetasuna altitude edo maila batean

- Hezetasun_absolutua aurkitzeko ihintz-tenperatura erabiliko da. Altitude
horretan duen baliotik lerro moreekiko zuzen paralelo baten zehar jaitsi eta
ur-lurrun kopuruaren eskalaren bidez kalkulatuko da. Aurkeztutako lehenengo
zundaketaren adibidean, 600 hPa-ean  1g/kg.

- Hezetasun_erlatiboa: aireak duen ur-lurrunaren kantitatea eta presio eta
tenperatura berean ase egonez gero izango lukeenaren arteko zatidura,
ehunekotan adierazia. Honela kalkulatuko da:

Hezetasun erlatiboa = (hezetasun absolutua / asetasun-hezetasuna)  100.

Asetasun-hezetasuna giro-tenperaturaren datua erabiliz kalkulatuko da, altitude
horretan duen baliotik lerro moreen paraleloan ere jaitsiz. Adibidez, P1.3
irudiko diagraman, asetasun-hezetasuna (600 hPa)  3,5 g/kg. Hortaz, hezetasun
erlatiboa (600 hPa)  (1g/kg / 3,5g/kg)  100 = % 29.

Konbekzioa abiarazteko tenperatura

Egunean zehar eguzki-erradiazioak Lurraren azala berotzen du, eta berotze
horrek azalarekin kontaktuan dagoen airearen tenperatura igoarazten du. Prozesu
horretan aire-burbuilek dentsitatea galtzen dute eta igotzen hasten dira.
Beraz, konbekzioa abiarazteko tenperatura da azaletik gertu dagoen aire-
burbuila batek aske igotzeko behar duen gutxieneko tenperatura. Airea igo
ahala, bere barneko ur-lurruna kondentsa daiteke, hodeiak sortuz.

                   [1630_945_p1_zuzenduta_html_26473ae1.gif]
P1.4 irudia. Konbekzioa abiarazteko tenperatura kalkulatzeko eskema. Ihintz-
tenperaturaren neurketaren maila baxuenetik igotzen da (L1) ur-lurrun eduki
konstanteko lerro batetik (lerro moreak), giro-tenperaturaraino iritsi arte.
Puntu horretatik prozesu adiabatiko lehor batetik (lerro berdeak) zundaketaren
maila baxuraino jaisten da (L2).

Tenperatura hori kalkulatzeko metodoa hurrengoa da (P1.4 irudia): azaleko
airearen ihintz-tenperaturatik, lerro morearekiko paraleloan igo behar dugu
giro-tenperaturako lerroa ebaki arte; gero, puntu horretatik lerro adiabatiko
lehorrarekiko paraleloan jaitsiko gara berriro azaleraino. Azaleko puntu horren
tenperatura izango da konbekzioa abiarazteko gutxieneko tenperatura. Adibidea:
hurrengo irratizundaketako konbekzioa abiarazteko tenperatura da T = 30ºC.

Aszendentziazko kondentsazio-maila

Haizeak mendi-hesi batekin topo egiten duenean, aire-burbuilak hesi horretatik
igo egingo dira (konbekzio behartua edo bortxatua) eta, gora egiten direnean
hozten direnez, beren barneko ur-lurruna kondentsa daiteke. Hortaz, guri
interesatzen zaigu burbuilako ur-lurruna zer mailatan kondentsatuko den.

Maila hori kalkulatzeko metodoa hurrengoa da (P1.5 irudia): azaleko aire-
burbuilaren tenperatura aldatuko da lerro adiabatiko lehor bat jarraituz;
bestetik, burbuila horren beraren ihintz-tenperatura aldatuko da hezetasun
eduki konstanteko lerro bat jarraituz. Bien arteko ebaki-puntuaren altitudea
aszendentziazko kondentsazio maila da. Adibidea: hurrengo zundaketan, Lurraren
azaletik gora egitera behartua izan den aire-burbuila bat kondentsatuko den
altitudea h = 1450 m.

                   [1630_945_p1_zuzenduta_html_70751057.gif]
                                             aszendentziazko kondentsazio-maila
 [1630_945_p1_zuzenduta_html_3284a47.gif]
P1.5 irudia. Aszendentziazko kondentsazio-maila aurkitzeko eskema. Neurketaren
maila baxuenetik, aldi berean ur-lurrun eduki konstanteko lerro batetik (lerro
moreak) eta prozesu adiabatiko lehorreko lerro batetik (lerro berdeak) igotzen
da, L1 eta L2, hurrenez hurren, biek elkar ebaki arte. Ebaki-puntua
aszendentziazko kondentsazio maila da.

IRRATIZUNDAKETEN ERABILERA PRAKTIKOAK (II)

Atmosferaren ezegonkortasuna

Emagramen bidez atmosferaren egonkortasun edo ezegonkortasun bertikalari
buruzko informazioa ere lor dezakegu. Ezaugarri hori oso garrantzitsua da,
euria egiteko arriskua adierazten duelako: atmosferaren egoera ezegonkorra
bada, airearen igoera askeko prozesuak gertatu eta, beraz, hodeiak eta euria
sor daitezke.

Atmosfera beti egoera turbulentuan dago, hau da, aire-burbuilen ezaugarri
mekaniko edota termodinamikoak beti fluktuatzen ari dira. Hortaz,
turbulentziagatik aire-burbuila bat gorantz mugitu bada, burbuila hedatuko da
presioaren jaitsieraren ondorioz. Espantzio horretan, burbuilako aireak bere
inguruko airearen aurka lana egiten du. Airea bero-isolatzailea denez,
burbuilak ez du energia-trukaketarik bere ingurunearekin, eta lan hori egiteko
bere barne-energia erabiliko du eta hoztu egingo da. Hots, hedapen-prozesua
adiabatikoa izango da, hasiera batean ur-lurruna likido bihurtu gabe. Aire-
burbuila jaitsi egin bada, ordea, konprimitu eta berotuko da.

Aireak gora egiten duenean bere barneko ur-lurruna kondentsatu bada, aldiz, ez
da hoztuko era berdinean, kondentsazio horrek lurruntze-bero sorraren askapena
baitakar. Airea jaitsi egiten denean ere ura lurrundu edo kondentsatu bada, ez
da berotuko era berdinean, energia xurgatu edo askatu behar baita.

Horregatik, prozesu adiabatiko lehorretarako lerro batzuk daude eta beste
batzuk hezeetarako. Lerro adiabatiko hezea lerro adiabatiko lehorra baino
astiroago berotu edo hoztuko da. Lerro horiei esker, airea igo edo jaitsi
egiten denean, haren tenperatura-aldaketa jakin dezakegu.

Prozesu horiek aztertzen baditugu, hiru egoera ezberdin aurki ditzakegu:

-Atmosfera ezegonkorra: aire-burbuila bat igotzen denean, haren altitude
araberako tenperatura-aldaketak transformazio adiabatiko lehor eta hezeetako
lerroek adierazten dituzte. Inguruko giro-tenperatura aire-burbuilarena baino
txikiagoa den maila batera iritsi bada, inguruneko airearen dentsitatea
handiagoa izango da eta burbuilak inguru horretan flotatzeko joera izango du.
Beraz, igotzen jarraituko du, giro-tenperatura eta burbuilarena berdinak izan
arte. Egoera horri ezegonkorra esaten zaio, turbulentziak sortutako
desplazamendu bertikaleko efektupean aire-burbuilek aske igotzeko joera izango
dutelako. Ezegonkortasuna aurkitzen dugunean, aire-zutabean nahaste bertikala
eta euri-arrisku handia daude. Dena den, ezegonkortasuna nahiko arraroa da,
atmosfera oro har egonkorra baita eta haren geruzak ez dira nahasten. Aurkako
arrazoibidea erabiltzen da turbulentziagatik jaitsi egiten diren burbuilen
kasuan.

Egoera hau irudikadezakegu burbuila kaiku baten gainean jarrita balego bezala,
halako moldez non, bere posizioa Z ardatzean aldatzen bada, desplazamendu hori
zabaldu eta itzulezina izango den (P1.6 irudia).

                   [1630_945_p1_zuzenduta_html_787692a1.gif]
             P1.6 irudia. Egoera ezegonkorrerako irudi mekanikoa.

-Atmosfera egonkorra: turbulentziaren ondorioz aire-burbuila bat tenperatura
handiagoko maila bateraino igo bada, haren dentsitatea ingurukoa baino
handiagoa izango da eta, hortaz, burbuila berriz jaitsi egingo da bere
hasierako posiziorantz. Horregatik Troposfera ez da nahasten Estratosferarekin,
troposferako burbuilen tenperatura estratosferarena baino txikiagoa izango
bailitzateke, eta flotagarritasun negatiboak jaitsaraziko lituzke.
Estratosferako burbuilak jaitsi egingo balira, kontrako efektua gertatuko
litzateke. Egoera horietako irudi mekanikoa P1.7 irudian ageri da: aire-
burbuila kaiku baten hondoan balego bezala, non edozein desplazamenduk alde
batera edo bestera oszilarazten du hasierako posizio beran gelditu arte.

                   [1630_945_p1_zuzenduta_html_m361081d.gif]
              P1.7 irudia. Egoera egonkorrerako irudi mekanikoa.

-Atmosfera neutroa: aire-burbuila bat igo edo jaitsi egin bada maila batera,
non hari dagokion prozesuagatik iritsi den tenperatura eta ingurukoa berdinak
baitira, maila horretan geratuko da (P1.8 irudia).

                   [1630_945_p1_zuzenduta_html_ce4038d.gif]
                P1.8 irudia. Egoera neutrorako irudi mekanikoa.

Adibide praktikoa

Adibide praktiko gisa, egonkortasuna aztertuko dugu Santanderren 2009ko
urriaren 14ean 00Z-an egindako zundaketan (P1.9 irudia).

                   [1630_945_p1_zuzenduta_html_m24e478f.gif]
aszendentziazko kondentsazio-maila

                                                       konbekzioa abiarazteko T

                                                      igoera adiabatiko lehorra

igoera adiabatiko hezea
                                 P1.9 irudia.

Hori baino lehen, egun horretako atmosferarenbeste ezaugarri batzuk berrikusiko
ditugu:

- Troposfera 13000 m-raino iristen da, non tropopausaren tenperatura-inbertsioa
baitago. 1000-1200 m bitartean (900 mb) tenperaturaren beste inbertsio bat
dago, subsidentzia-antizikloi baten seinale.

- Haizea 450 mb-ean ipar-mendebaldekoa (NW) da eta 10 korapilokoa baina, oro
har, zundaketa honetan airea ekialdetik dator (SE-ko, E-ko eta NE-ko haizeak).

- 500 mb-ean hezetasun erlatiboa 0,3/4 da, hots, % 7,5 ingurukoa. Atmosferaren
goialdeko airea lehorra da eta 900 mb-eko tenperatura-inbertsiotik behera,
aldiz, hezeagoa: 4 g/kg inguruko ur-lurrun edukia du, eta 4/10, hau da, % 40
inguruko hezetasun erlatiboa. Beraz, ondo berezitutako bi geruza ikus daitezke.

- Ez dago hodeirik atmosfera-zutabean, ihintz-tenperaturak ez baitu inon bat
egiten giro-tenperaturarekin. Beraz zerua oskarbi egongo da eta, horren
ondorioz, tokia eta urtaroa direla eta, eguerdian tenperaturaren igoerak eta
gau freskoak.

- Konbekzioa abiarazteko tenperatura lortzeko, ihintz-tenperaturaren lehenengo
neurketatik (irratizundaketak neurtutako lehenengo aire-burbuila), ur-lurrun
eduki konstanteko lerrotik (lerro moreekiko paraleloa den lerro batetik) igo
behar da, zundaketak neurtutako giro-tenperaturako lerroa ebaki arte. Ebaki-
puntutik (kasu honetan, 650 mb-ean dago) transformazio adiabatiko lehor batetik
jaitsiko gara (lerro berdeekiko paraleloan) zundaketaren mailarik baxueneraino,
eta bertan dagokion tenperatura begiratuko dugu. Gure kasuan, 40ºC ingurukoa da
(P1.9 irudian deskribatutako prozesu osoa lerro gorriz irudikatu da). Beraz,
eskualde horretako azaleko giro-tenperatura 40ºC-raino igoko balitz, azaletik
gertu dauden aire-burbuilak 650 mb inguruko mailaraino aske igo eta
kondentsatuko lirateke, hodeiak sortuz. Zundaketa egindako lekua eta urtaroa
direla, egunean zehar tenperatura horretaraino iristeko aukera oso txikia
izango litzateke.

- Aire-burbuila bat, haizeak bultzatuta, mendi hurbil bat igotzera behartua
izango balitz, zundaketaren lehenengo neurketa erabiliko dugu aszendentziazko
kondentsazio-maila kalkulatzeko. Neurketa horretatik igoko gara hezetasun
edukia mantenduz (ihintz-tenperaturatik lerro moreekiko paraleloan) eta, aldi
berean, burbuila hoztuz transformazio adiabatiko lehor baten bidez (giro-
tenperaturatik lerro berdeekiko paraleloan). Aszendentziazko kondentsazio-maila
900 mb-ean edo 1000 mb-etik gertu dago, aire-burbuilaren ur-lurruna bertan
kondentsatuko bailitzateke, lerro gorria eta berdea elkartzen diren altitudean.

Egonkortasuna/ezegonkortasuna_550_mb-ean

Mailahonetako egonkortasun/ezegonkortasun mota ezagutzeko, diagraman altitude
horretan kokatzen gara eta bi lerro marrazten ditugu gorantz (gure kasuan
urdina eta lila), transformazio adiabatiko lehorretako lerro berdeekiko eta
transformazio adiabatiko aseetako (edo hezeetako) lerro urdinekiko paraleloak
direnak. Bi lerro horiek irudikatzen dute 550 mb-eko mailatik turbulentziak
mugitutako airearen tenperatura-aldaketa.

Bi lerro horien bidez mugitutako aire-burbuilak hartzen duen tenperatura eta
iristen den inguruko airearena (giro-tenperatura, eskuinaldeko lerro beltza)
aldera ditzakegu. Adibide honetan, transformazio adiabatiko lehorrek beti
utziko dute burbuila girokoa baino txikiagoa den tenperaturarekin. Horren
ondorioz, burbuila igotzen denean ingurua baino hotzagoa da eta, hortaz,
dentsitate handiagokoa. Beraz, prozesu mota horietarako egoera egonkorra dela
esan dezakegu.Burbuila ase ez dagoenez(zundaketa osoan hodeirik ez dago), hau
izango da burbuilak naturalki jarraitutako prozesua. Horrexegatik maila
honetanegonkortasun absolutuadagoela esango dugu.

Lerro urdinekiko (transformazio adiabatiko aseko edo hezeko prozesuak)
paraleloa den lerroak adierazten du, berriz, aire-burbuila ase balego, igotzean
iritsiko litzatekeen tenperatura inguruko airearena baino beroagoa izango
litzatekeela. Hortaz, dentsitate txikiago izango luke, eta igotzen jarraituko
luke. Kasu horretan ezegonkortasuna dago, bainabaldintzazko
ezegonkortasunaesaten zaion motakoa (baldin eta burbuila prozesu baten bidez
ase bada). P1.9 irudian zundaketako maila bateko egonkortasuna aztertzeko
prozesua laburbildu da.

                  [1630_945_p1_zuzenduta_html_m181b1668.gif]
                               Erabat Egonkorra

                              Erabat Ezegonkorra

                           Baldintzazko Ezegonkorra

–––igoera adiabatiko lehorra
–––igoera adiabatiko asea
––– giro-tenperatura
  P1.9 irudia. ZundaketakoZ0mailaren egonkortasun- edo ezegonkortasun-egoera
                               aztertzeko eskema

Mailabateko aireak egonkortasun absolutua badauka, eta baldintzazko
ezegonkortasunik ez badago, maila horretanerabateko egonkortasunadagoela esango
dugu. Kontrako kasua, hots, ezegonkortasun absolutukoa, aldi berean
baldintzazko ezegonkortasuna ere dauka eta, beraz,erabateko ezegonkortasuna.

Burbuila bere jatorrizko mailan ase dagoenean, ezegonkortasuna ezin da
baldintzazkoa izan, eta ezegonkortasun absoluturik dagoen aztertzen da prozesu
adiabatiko aseak erabiliz.

Azkenik, aztertzen ari garen kasuan, zundaketako tokian atmosferan gerta
daitezkeen ezegonkortasun bertikaleko prozesuei dagokienez, lau eskualde
desberdin daudela azpimarratu behar dugu.

Lehenengoa tenperatura-inbertsio azpian (900 mb azpian) dagoen atmosfera-
geruzari dagokion tartea da. Eskualde horretan atmosferak baldintzazko
ezegonkortasuna dauka baina, ezegonkortasuna gertatuz gero, 900 mb-eraino
mugatuta egongo da. Inbertsioagatik, aire-burbuilen igoera askeko prozesuak
bertan geldituko dira. Beraz, ezegonkortasuna ez litzateke oso sakona izango,
ezta hodei oso lodiak sortzeko gai ere.

Bigarren tartea 900 eta 800 mb-en artean dago, non atmosfera erabat egonkorra
den.

Hirugarren tartean, 800 eta 550 mb-en artean, berriro baldintzazko
ezegonkortasuna agertzen da, baina aire-burbuilak 550 mb-eko mailaraino
bakarrik aske igoko lirateke. Lehen bezala, sakonera txikiko ezegonkortasuna.

550 mb-etik aurrera, airea tropopausako mugaraino (13000 m inguruan) igoko
litzateke.

Baldintza horietan, espero dugun eguneko eguraldia oro har eguzkitsua izango
da, ia euri-arriskurik gabe (ezegonkortasunak ez dira oso sakonak atmosferaren
behealdean) eta hodei baxu eta ertainak sor litezke konbekzio bortxatutako
prozesuengatik.

1 Prozesuez mintzatuz, beroa galdu edo irabazi gabe gertatzen dena,
ingurunearekin bero-trukerik izan gabe gertatzen dena. Airea bero-eroale txarra
denez, airearen hedapena eta konpresioa prozesu adiabatikotzat har ditzakegu.
2 Atmosferako airearen beherakako mugimendua, bereziki eskualde zabal bati
eragiten dionean.
