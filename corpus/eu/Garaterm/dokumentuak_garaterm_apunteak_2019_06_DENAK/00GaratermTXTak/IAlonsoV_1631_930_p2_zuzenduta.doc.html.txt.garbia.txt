                            P2. PRESIOAREN ITSASMAILARAKO BIHURKETA  Presioa zein tenperatura altitudearen arabera aldatzen dira atmosferan. Hala ere, presioa- eta tenperatura-aldaketak ezberdinak dira. Presioa esponentzialki jaisten da eta tenperatura, aldiz, linealki. P2.1 irudiak presioaren zein tenperaturaren jaitsierak irudikatzen ditu irratizandaketa bateko datuen arabera. Bertan ikus daiteke nola presioa esponentzialki jaisten den eta tenperatura linealki.  P2.1 Presioaren eta tenperaturaren aldaketak atmosferako altitudearen arabera.  Horrela, Lurreko edozein bi puntutako barometro batek neurketako presioak ezin dira zuzenean alderatu, itsasmailarekiko altitude desberdinetan egon baitaitezke eta presioa desberdina izango baita altitudearen aldaketagatik soilik.  Beraz, altitude desberdinetako neurketak alderatzeko neurketa horiek guztiak maila beran jarri behar dira: itsasmailan (geoidearen mailan). Izan ere, isobara-mapetan (presioaren isolerro-mapak) itsasmailara bihurtutako presioaren balioak (SLP) irudikatzen dira. Bihurketa hori egiteko presioaren balio posible bat kalkulatzen da, esate baterako, ekuazio hidrostatikoaren bidez:                               P(z) = P0e-z/H , (1) non:  P(z) = z altitudean neurtutako presioa; z = barometroa dagoen altitudea; P0 = itsasmailako presioa (kalkulatu nahi duguna);  eta                                 H = (RTm)/(gMm),  non:  R = 8,314 J/molK g = 9,8 m/s2 Mm = 28,96·10-3 kg/mol Tm = bihurketa egiten ari den atmosfera-zutabearen batez besteko tenperatura, ºK-etan.  Funtsean, asmoa da itsasmailara iristeko irudizko putzu bat egitea neurketa egiten ari garen tokitik, eta barometroa putzu horren hondoraino jaistea. Prozedura horri esker puntu desberdinetan neurtutako presioak alderatu eta, horrela, jakin ahal izango dugu Lurreko zein eskualde antizikloipean dauden eta zein depresiopean.  Adibidea: Gasteizen (528 m) 950 hPa-eko presioa neurtu da eta 25ºC-ko tenperatura. Kontuan izanez gero tenperatura linealki aldatzen dela altitudearekin, irudizko putzuaren hondoko tenperatura lortzeko (hots, itsasmailako tenperatura) jaisten dugun 100 m-ko 1ºC gehitu behar diogu. Beraz, azkeneko tenperatura 30,28ºC (30ºC) izango da.  Barometroa jaisten ari garen aire-zutabearen batez besteko tenperatura honela kalkulatuko dugu:                      Tm = (30ºC + 25ºC)/2 = 27,5ºC = 300,5K  Beraz,                  H = (8,314・300,5)/(9,8・28,96) = 8807 m = 8,8km.  Eta (1) ekuazioa erabiliz     950hPa = P0 e-0,528km / 8,8km = P0  0,94  P0 = 950 hPa/0,94 = 1010 hPa  Bihurketak zehaztasun handiagoa izatea nahi badugu, edo neurketa altitude handiko puntu batean badago, bihurketa 200 m inguruko tarteka egitea komeni da, tarte bakoitzean H-a tenperaturaren batez besteko balio desberdinekin doitu ahal izateko. Bestela, 1ºC/100m-ko gradiente orokorraren ordez, bihurketako tarteari dagokion gradiente zehatzago bat erabil dezakegu. Aldaketa horien eragina egiaztatzeko Excelekin ariketa bat egin dezakegu. Metodo desberdinen arteko diferentziak 1 mb ingurukoak (1 hPa) dira.
