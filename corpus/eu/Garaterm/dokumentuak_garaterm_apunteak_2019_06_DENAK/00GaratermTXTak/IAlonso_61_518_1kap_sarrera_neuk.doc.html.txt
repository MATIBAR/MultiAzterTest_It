















                   1. gaia. EBALUAZIO PSIKOLOGIKOARI SARRERA










                                                         KAPITULUAREN HELBURUAK

    * Ebaluazio psikologikoa eta diziplina honetan horrekin loturik agertzen
      diren  beste kontzeptuen artean ezberdintzen jakitea.
    * Ebaluazio psikologikoak, diziplina gisa, izan duen bilakaera eta
      historiaren mugarriak ezagutzea.
    * Psikologiaren baitan dauden ereduen arabera ebaluazio psikologikoa nola
      ulertzen den jakitea.
    * Eredu psikologiko bakoitzerako ebaluazio psikologikoaren metodologia eta
      teknika erabilienak zeintzuk diren ezagutzea.

         1. EBALUAZIO PSIKOGIKOAREN ADIBIDEAK


Osasun mentalaren esparruan lan egiten duten psikologoek, pertsonen jokaeren
eta jarreren berri eman behar izaten dute; askotan lan hauek elkarrizketen,
testen, behaketen eta beste hainbat baliabideren bidez burutzen direlarik.
Psikologo hauek, pertsona zehatz bati dagozkion datuak biltzen dituzte,
pertsona horrek izan dezakeen arazoa ahalik eta ongien ezagutu eta esku
hartzerik aproposena aukeratu ahal izateko; diagnostikoa topatu eta horren
araberako tratamendua planteatzeko alegia. Psikologoaren lana, ordea, ez da hor
amaitzen. Izan ere, behin tratamendua jarri eta burutzen denean, ondoren
berorrek eragin dituen aldaketak eraginkorrak izan ote diren frogatu beharko
baita; hau da, eginiko esku-hartzearen baliagarritasuna frogatu beharko da.
Honela, lan mota honetan diharduten psikologoek, euren jarduera profesionalean
momentu ezberdinak izango dituen ebaluaketa psikologikoa burutuko dute.

Eskola garaiko azken urteetan dauden nerabe batzuei gaitasunezko eta interes
nahiz lehentasunezko proba bat aplikatzen zaie euren etorkizuneko lanbidea
aukeratzerako garaian laguntzeko asmoz. Eskolako psikologoa nerabeekin izandako
elkarrizketez eta proba horretan izan dituzten emaitzez baliatuko da ikasle
bakoitzari bere lanbide aproposena zein izan daitekeen orientatzeko. Lan honek
ere, hortaz, ebaluaketa psikologikoa egitea eskatzen du.

Lantoki bateko arduradunak pertsonal-hautaketan diharduen psikologoari lanpostu
batetarako beharko luketen pertsonaren ezaugarriak deskribatzen dizkio.
Ondoren, elkarrizketa, behaketa edota nortasun proben bitartez, psikologoak
hautagaien ezaugarriak aztertuko ditu, amaieran, lanposturako ezaugarri gehien
biltzen dituzten pertsonen zerrenda bat ondorioztatuz. Psikologo honek
ebaluaketa psikologikoa burutu du.

Baina ebaluazio psikologikoaren objektuak ez dira soilik pertsonak izango,
erakundeak, edota programak ere ebaluazio psikologikoaren objektuak izan
daitezke. Honela adibidez, hirugarren adineko pertsonen zentro batean
eraldaketak egin aurretik, ebaluaketa burutzea ezinbestekoa da; espazioen
banaketarako aukera ezberdinak, espazio horiek izan ditzaketen erabileren
proposamenak, erabiltzaileek dituzten beharrak, zentroaren organizaziozko
politikak, eta abar ebaluatuko genuke kasu honetan, dauden baliabide eta
eskaerak modurik hoberenean bat egin dezaten. Honek guztiak, ebaluaketa bat
eskatzen du.

Doktorego tesia burutzen ari den psikologo batek, aldagai batek beste batekin
duen harremana ikertzen diharduenean, ezinbestekoa zaio aldagai hauei loturiko
datuak biltzea, galde-sortak aplikatuz, neurri konduktualak jasoz edota
elkarrizketak erabilita teknika gisa; behin datuak izanik, horien ebaluazioa
burutu eta hipotesiak baieztatu edota ezeztatu ahal izango du. Kasu batzuetan,
aldagai batzuen araberako parte-hartzaileen aukeraketa egingo da ezaugarri
jakin batzuk betetzen dituzten horiekin aritzeko bigarren aldi batean.
Ikerkuntzan ere beraz, ebaluazio psikologikoak leku garrantzitsua beteko du.

Adibide hauek guztiak psikologiaren alor ezberdinetatik hartu badira ere,
guztietan ebaluazio psikologikoak funtsezko lekua hartzen du. Edozein dela
psikologoak lan egingo dueneko esparrua, ebaluatzea ezinbesteko eginkizuna
suertatuko zaio. Izan ere, bere jarduera profesionalean zehar psikologoak
egiten dituen ekintzen %60a ebaluaziozko jarduerek betetzen dute (Moreno
Rosset, 2005). Ebaluaketa psikologikoa, beraz, ebaluatzaileak izan ditzakeen
helburu desberdinak betetzeko gauzatuko da; honela, ebaluaketa psikologikoa,
nolabaiteko sailkapena egiteko, orientazioa eskaintzeko, aukeraketa gauzatzeko
edota aldaketa sustatzeko helburuen arabera plantea daiteke. Azter dezagun
orain ebaluazio psikologikoaz hitz egiten dugunean, zeri egiten diogun
aipamena.


         1. EBALUAZIO PSIKOLOGIKOA: OINARRIZKO KONTZEPTUAK

Ebaluazio Psikologikoa izena duen diziplina hau hobeto ulertzeko, lehenengo eta
behin komeni da kontzeptua bera analizatzea eta definitzea. Era berean, termino
honen aurretik erabili diren loturiko beste terminoen esanahia eta erabileraren
jatorria argitzea ere funtsezkoa da. Beraz, lehen kapituluaren atal honetan
zera ikusiko dugu: test psikologikoa eta neurketa, psikodiagnostikoa,
ebaluazioa, ebaluazio konduktuala edo jokabide ebaluazioa eta baliospena
terminoak nondik datozen, zein konnotazio duten, eta zein nolako harremana
duten gaur egun gehien zabaldu eta errotu den ebaluazio psikologikoa
kontzeptuarekin.

Osasun mentalaren esparruan lan egiten duten psikologoek, pertsonen jokaeren
eta jarreren berri eman behar izaten dute; askotan lan hauek elkarrizketen,
testen, behaketen eta beste hainbat baliabideen bidez burutzen direlarik.
Pertsona zehatz bati dagozkion datuak biltzen diharduten psikologoek, euren
jarduera profesionalean momentu ezberdinak izango dituen ebaluaketa
psikologikoa burutuko dute.

***** 1.2.1. Test psikologikoa *****
McKeen Catell autoreak erabili zuen 1890an lehen aldiz ‘test’ hitza, test
mentalak honela definitzen zituela: “Eginbehar-tipo batzuen aurrean, pertsonen
errendimenduari buruzko informazio objektiboa lortzen ahalbidetzen duten
prozeduren sistema normalizatuak”. Harrez geroztik beste hainbat autorek ere
erabili dute terminoa, antzeko elementuak batzen dituzten definizioak eskainiz,
kasu batzuetan bestelako alderdiei arreta berezia ematen dieten arren,
Fernández-Ballesterosen (1999) definizioan gertatzen den bezala: “subjektu bat
talde normatibo batekin erkatzea ahalbidetzen duen tresna sistematikoa eta
tipifikatua”. Baina oro har, esan daiteke test terminoak ondorengo bi
elementuei egiten diela aipamena: a) batetik, kontrolaturik dagoen egoera bat
dela, zeinetan pertsonak egiten dituen portaera laginak jasotzen diren
aurkezten zaizkion estimuluei erantzutean; b) eta bestetik, erantzunak irizpide
desberdinen arabera puntuatzen direla, baina beti pertsona kokatzen deneko
lekuaren inguruko informazioa emanez.

Hasieratik erabiltzen hasi zenetik orain arte, testak —eta testatu (“testing”)
aditza—, probaren eraikuntzarekin lotu izan da ia esklusiboki, alegia, probaren
balidazio, administrazio eta interpretazioarekin. Honen ildotik, test
terminotik neurketa kontzeptua eratorri zen; neurketa egitea edo neurtzea
testen bitartez, zehazki, gauzei zenbakiak esleitzea da, kasu honetan, fenomeno
edo konstruktu psikologikoei. Neurketa modu honetan egitean alderdi objektiboak
bilatzen dira, positiboak zein negatiboak, baina beti ere introspekziotik
urrunduz. Eta ondorio gisa, hurbilpen honek Psikologiaren beste alor baten
sorrera eragin zuen, fenomeno psikologikoaren azterketarako metodo
kuantitatiboan datzan Psikometria diziplinarena alegia.

Laburbilduz, eta test kontzeptua argitzeko, Pelechano autoreak (1988) aipatzen
dituen elementuak aurkezten ditugu hemen:
   1. Test psikologikoaren azpian, eraikuntzako prozesua dagoela ulertzen da,
      alegia, testaren balidazioa, administrazioa eta interpretazioa. Honen
      ondorioz, testen erabilera zuzena egiteko, beharrezkoa izango da
      psikologian formazio egokia izatea; formazioko maila desberdin batzuk
      leudeke erabili nahi den test motaren arabera;
   2. Testen eraikuntzako eta zuzenketako eredua asoziazionismoa da, hau da,
      testaren puntuazio osoa pertsonak ondo egin dituen ariketen baturaz
      lortzen da, non elementu bakoitza balio bera izango lukeen. Hortaz,
      teoriari baino, oinarri enpirikoari ematen zaio garrantzia handiagoa
      proben eraikuntzan, kasu batzuetan testaren azpiko teoria lantzea ahaztu
      egiten dela;
   3. Emaitzak interpretatzean, errealitatearen seinale edo sintoma gisa
      hartzen dira;
   4. Testek pertsonen alderdi positiboen azterketa ere (eta ez soilik arazoen
      azterketa) baimentzen dute, sozialki baliagarriak eta baloratzen diren
      gaitasunak antzematen laguntzen dutelako;
   5. Testologia edo testen zientzien garapena ekarri dute, eta hau zientziaren
      ikuspegi positibistan errotzen da: fenomeno psikologikoen azterketa
      zientifiko gisa kontsideratua izateko, zenbakien arabera ulertuko diren
      alderdiak neurtzera jo nahi izan da.

Esan behar da ‘test psikologikoak’ terminopean ere, gaur egun ebaluazio
psikologikoa kontzeptuarekin izendatzen den ikasgaiari aipamena egin izan dela.
Hala eta guztiz ere, testaren kontzepzio mugatutik haratago joateko, eta
ebaluazioko prozesuan dauden erabaki-hartzeko elementuak ere jasotzeko,
ebaluazio psikologikoa gailentzen hasi zen.


***** 1.2.2. Psikodiagnostikoa *****
Psikodiagnostikoa hitza Rorschach-en liburuan, 1921ean, agertzen da lehen
aldiz, non oso famatua egin den tintazko lohidurez osatutako testa erabiltzen
zuen autoreak. Esan behar da terminoak gure jakintza arloan hartu duen
konnotazioa adiera etimologikotik urruntzen dela nolabait. Izan ere, jatorrizko
grekarren esanahia honakoa litzateke: “pykhé”: arima; “diá – gignosko”:
ezagutzen ikasi, ezagutu, edo zerbait ulertu. Eta psikodiagnostikoak, hasiera
batean horrelako konnotaziorik ez izan arren, gerora konnotazio klinikoak —eta
zehazki korronte psikodinamikoarekin lotuak— jaso izan ditu medikuntzatik
hartutako terminoa zelako.

Jatorriari erreparatuz, hasiera batean testuinguru mediku-psikiatrikoan
erabiltzen hasi zen. Horrela, testak ikuspegi psikometrikotik eta ebaluazio
konduktuala ikuspegi konduktualetik erabiltzen ziren bitartean,
psikodiagnostikoa terminoa korronte psikoanalitikotik izan da gehien bat
erabilia. Hitzak adiera mediku-psikiatrikoa izatean, azken helburua taxonomia
egitea dela, alegia sailkatzea, planteatu izan da. Beste era batera esanda,
pertsonaren funtzionamendu psikikoaren gabezia edo alderdi negatiboak
aurkitzean datza psikodiagnostikoa egitea, horretarako klinikoak aurreikusten
duena kontrastatzeko zenbait tresna erabiliko direla. Honek teorizaziotik
aldentzea eta hurbilpen enpirikoa egitea dakar, aurretik finkatutako kanpo
irizpidearen arabera pertsonen arteko desberdintasunak antzemateko. Edonola
ere, eginkizun honetan ikuspegi holistikoa erabiltzen da, gizabanakoengan
azentua jarriz pertsonaren azterketa globala bilatzen delako.

Laburbilduz, Pelechano-ren (1988) ustetan, psikodiagnostikoa kontzeptuak honako
ezaugarriak ditu:
   1. Mediku batek erabilitako hitza da, non sintomek ez dute baliorik bere
      baitan, baizik eta zentzua dute azpiko gaixotasunaren adierazleak
      direlako;
   2. Iritziaren eta zientziaren arteko ezagutza mota dela ulertzen da, non
      esperientzia pertsonala eta gertakizunak lotzeko prozedura ikasten joan
      daiteke;
   3. Alderdi kualitatiboak garrantzia handiagoa du kuantitatiboaren gainetik,
      baita globala analitikoaren gainetik ere, non psikodiagnostikoa egiten
      duenaren esperientzia balio handiagoa duen;
   4. Behaketa eta erregistroa egiten da nagusiki, eta ez horrenbeste ondoren
      etorriko litzatekeen esku-hartze edo tratamendu zuzena;
   5. Gizabanakoaren egungo egoeraren berri emateaz gain, etorkizunerako
      aurresatea edo pronostikoa egitea ere nahi izaten da;
   6. Nagusiki alderdi negatiboak edo patologikoak aztertzean datza;
   7. Eta hurbilpen pertsonalizatua dakar, hau da, sintoma berdinek bestelako
      esanahi izan dezakete beste pertsona batengan.

Psikodiagnostiko hitzaren erabilerak gizabanakoen funtzionamendu psikikoaren
gabeziaren analisia baimendu zuen arren, alderdi kualitatiboak jorratzea ekarri
zuen, baina alderdi funtzionalak edo kuantitatiboak kontutan ez hartzea ere
izan zen ondorioetako bat. Patologiaren alderdi honetan kokatzeak, interesa
beranduago piztuko duten alderdi positiboak nolabait baztertzea ekarri zuen,
hala nola, taldeak edo erakundeak. Hain juxtu, elementu hauek integratzean,
gerora ebaluazio psikologikoaz hitz egiten hasiko da diziplina honi aipamena
egiteko. Diziplinaren izena aldatzearen azpian finean honako lau arrazoiez hitz
egin dezakegu: a) azterketa psikologikoa beste esparru batzuetara zabaltzearen
beharra; b) korronte psikodinamikoetara loturik agertzen zen ikuspegitik
haratago joatea, agertu ziren beste teoria batzuekin konbinatuz —adibidez,
neurketa ere kritikatzen zuten eredu fenomenologikoak edo konduktualak—; c)
metodo esperimentala bilatzearen aldarrikapenak agertzea; eta d) testen kontra,
hauetan oinarritzen ziren diagnostikoa barne, egin ziren kritika sozialen
agerpena.

***** 1.2.3. Ebaluazioa *****
Ebaluazioa hitza, lehen aldiz Murray-k (1948) erabilia ingelesez (“assessment”)
Asessment of men izenburuko liburuan, II. Mundu Gerran jarduera eraginkorra
izan zezaketen soldadu amerikarrak hautatzeko diseinatu zuten prozedura
izendatzeko erabili zen. Termino honen erabilpena egokiagotzat jotzen zen
pertsonen gaitasunak eta bestelako alderdi positiboak aztertzeko,
psikodiagnostikoa hitzarekin alderatuta, azken honek funtzionamendu psikiko
desegokia edo konnotazio negatiboa zuelako. Hortik aurrera hasiko da zabaltzen
hitza (adibidez, Mischel-en Personality and Assessment lanean, 1968), eta
70.eko hamarkadan zenbait dokumentutan agertuko da.

Ebaluazioa termino berri honen ezaugarriak honakoak lirateke Silva (1990)
autorearen ustez:
   1. Besteekin konparatuta, termino inklusiboa dela esan dezakegu, bere baitan
      jasotzen direlako hala test edo neurketaren azpian, nola
      psikodiagnostikoaren azpian egon daitezkeen konnotazio edo esanahi
      desberdinak;
   2. Pertsonen portaeraren alderdi positiboak eta moldakorrak aztertzeari
      garrantzia ematen dio;
   3. Hurbilpen honetan teknika eta estrategia desberdinak kontsideratzen dira
      azterketa psikologikoa egiteko;
   4. Tekniken gainetik, prozesuaren garrantzia azpimarratzen da;
   5. Diziplina aplikatua dela ulertzen da, eta hortaz, pertsonen, taldeen eta
      instituzioen arazoei irteera emateko pentsatua dago;
   6. Aplikatua den heinean, balio epaiak egin behar dira, eta beraz, kontu
      etikoak aintzat hartzea beharrezkoa suertatzen da.

Ebaluazioaz hitz egitean, hitz honen harira agertu zen beste termino bat aipa
daiteke: jokabide ebaluazioa edo ebaluazio konduktuala. Hurrengo lerroetan
hastapenetan zabalkunde eta onarpen handia izan zuen kontzeptu hau deskribatuko
dugu laburki.


***** 1.2.4. Ebaluazio konduktuala edo jokabide ebaluazioa *****

Ebaluazio konduktuala 60.eko hamarkadan sortu zen korronte konduktualaren
eskutik. Une hartan ikuspegi esperimental sartzearen beharra agertzen zen,
ebaluatzeko jarduerak gero aplikatuko litzatekeen tratamenduarekiko lotura
zuzenean burutu ahal izateko. Beraz, egiten zen ebaluaketa motak zentzua zuen
bere alderdi funtzionalagatik, hau da, behin arazo baten kausak ezagututa,
tratamendu eraginkorra aplikatzea posible zelako. Testuinguru honetan
pertsonengan aldaketak suertatzeko xedearekin burutuko dira ebaluaketak
jokabide terapian, non eraginkortasuna eta prozeduren kontrastagarritasuna
bereziki zaindu nahi diren.

Fernández-Ballesteros-ek (1994) honela definitu zuen: Ebaluazio psikologikoaren
alternatiba bat, zeinen bidez aztergai diren jokabide motoreak, fisiologikoak
edo kognitiboak identifikatu nahi diren, hala nola iraunarazten edo
kontrolatzen dituzten inguruneko edo aldagai pertsonalak, tratamendu edota
edozein jokabide esku-hartze edo balorazioa burutzeko helburuarekin.

Ikuspegi hau hasieran gogotsu onartu bazen ere, 80.eko hamarkadan nolabaiteko
krisialdian erori zen. Jokabide ebaluazioa ikaskuntzaren psikologiatik
planteaturiko alternatiba litzateke ordura arte ezaugarri pertsonaletan
zentratzen zen ikuspegiari, eta esan behar da erreferente teoriko eta
metodologiko izatera iritsi zela. Hala eta guztiz ere, ikuspuntu murritza
izatean, azkenean ebaluazio psikologiaren barruan dagoen azpi-eremu bat
besterik ez izatera pasatu da.

***** 1.2.5. Baliospena *****

Azkenik baliospena hitza aipatu behar dugu, Adams-ek (1968) lehen aldiz
erabilia ebaluazio edo neurketaren ordez bere liburu batean. Autore honentzat,
ebaluazioa neurketatik hurbilago legokeen bitartean, baliospena terminoa
haratago joango litzateke balio epaiak egitea dakarrelako. Hau joango litzateke
egungo autore batzuen ildotik, zeinentzat, baliospena erabaki-hartzearen
balorazio gisa ulertzean, lehenago ebaluatzen den eta gero balorazioa egiten
den (Silva, 1982).

Pelechano-k (1988), baliospenaren esanahia finkatzeko asmotan, honako
baldintzak bete behar dituela dio:
   1. Erabaki alternatiboak hartzeko moduko informazio nahikoa eskaini behar
      du, analisi anitzak baimenduz;
   2. Baliospenaren emaitzek egiten ari den programa edo tratamendua hobetzeko
      aukera eman behar dute;
   3. Baliospenak programaren epe laburreko, ertaineko, eta luzeko helburuak
      kontutan hartu behar ditu;
   4. Programaren helburuez eta sortutako efektuez gain, aurreikusten ez ziren
      efektuak ere baloratu behar dira, efektu guzti hauetaz azalpena eskainiz;
   5. Erabili beharreko analisirako diseinuak nagusiki balioanitza izan behar
      dira;
   6. Informazioa lortzeko prozedurek objektibotasuna, fidagarritasuna,
      baliotasuna, bideragarritasuna, erabilpena, eta ardura etikoaren
      gutxieneko baldintzak bete behar dituzte.

Hala eta guztiz ere, komeni da azpimarratzea autore gehienek ebaluazioa eta
baliospena sinonimo gisa hartzen dituztela, eta kontzeptu desberdinak balira
bezala hartzen dituzten horiek oso desberdintasun txikiak sumatzen dituztela.
Izan ere, etimologikoki ingelesez zein gazteleraz, ebaluazioa (“evaluación” edo
“assessment”) eta baliospena (“valoración” edo “evaluation”) erabil daitezke
zerbaiten balioa seinalatzeko edo emateko, tasatzeko, edota epaitzeko. Baina
egia da alorreko literatura bereizian, nolabaiteko desberdintasuna seinalatu
izan dela. Gauzak honela, ebaluazioak pertsonen analisi psikologikoa egiteko
tresnaz eta prozesuaz dihardu, eta baliospenaren kasuan aipamena egiten zaio
aktibitate multzoari zeinen bidez zerbaiten meritua, balioa, edo
eraginkortasuna ezartzera iristera den, batik bat programei edo esku-hartzeei
buruz ari garela. Alegia, gaur egun diferentziaren bat egotekotan hauxe
litzateke: ebaluazioa pertsonentzat erabiltzen den bitartean, baliospena
objektuen azterketarako egina dagoela (lanpostuak, tratamenduak, programak,
etab.). Edonola ere, praktikan ikusten dugu autore guztiek ere ez dietela
banaketa honi ere jarraitzen, eta sinonimoak balira bezala erabiltzen dituztela
kontzeptuok.

***** 1.2.6. Ebaluazio Psikologikoa kontzeptua: Elementu eta hitz guztiak
integratuz *****
Orain arte esandako guztia laburbiltzeko, gaur egun Estatu espainiarreko
Psikologian lizentziaturiko egitarauetan nagusitu zaigun kontzeptua dugu
Ebaluazio Psikologikoa, lehenago erabili izan diren besteak (Test Psikologikoak
edo Psikodiagnostikoa) baztertuak izan direla. Bere baliorik handienetakoa,
aurreko terminoak batzeko eta integratzeko aukera eman duela da.

Test psikologikoetatik eta neurketatik haratago joatea ahalbidetzen du, une
zehatz batean jasotzen diren puntuazioez gain, jarraitua den prozesu zabalago
bat burutzea eskaintzen duelako, informazio kualitatiboa kontutan harturik, eta
balio epaiak edota etorkizunean erabakiak hartzeko bide ematen duelako. Baina
aldi berean, psikodiagnostikoaren baitan ez dauden elementu positiboak
aztertzea ere aukera ematen du, metodologia zehatzagoa ere eskainiz.
Pertsonaren alderdi psikologikoen analisia ikuspuntu eta maila desberdinak
kontutan harturik egiten da, eta ez soilik bere alderdi funtzionalari
erreparatuz, jokabide ebaluazioak egiten duen bezala, baizik eta balizko
helburu desberdin askori jarraituz. Kontzeptuen integrazioaren eskema bat hemen
ikus daiteke (Irudi 1).

Elementu guzti hauek ederki islatzen dira Forns-en (1988) definizioan. Honela,
autore honentzat ebaluazio psikologikoa “giza jokaeraren analisi zientifikoko
prozesua litzateke, zeinek bi ardatz lituzkeen —diakronikoa eta sinkronikoa—
aztertzen den gizabanakoaren inguruan. Gauzak horrela, hiru maila analizatuko
dira: a) subjektua izaki biologiko eta sozio-kultural gisa; b) bere jokabideak
baldintzatzen dituzten ingurune anitzak; eta c) bere jokabide motoreak,
fisiologikoak, eta kognitiboak. Analisi-prozesu honen helburua anitza izan
daiteke autorearen ustez: subjektuaren jokabideen deskribapena egitea,
nosologia edo sailkapena egitea, giza fenomeno batzuen ulermena edota azalpena,
edota aurresate edo aldaketa batera iristea. Ulertzen da subjektu hau aktiboa
dela, elkarrekintzan dagoela, eta normalean autorregulaziorako gauza izaten
dela”. Gure aldetik, Forns-en definizioari zera erantsiko genioke: pertsonen
azterketaz ezezik, beste zenbait objektu ere izaten dela ebaluazio-objektua,
besteak beste esku-hartzeak, programak eta instituzioak.



            Irudi 1. Ebaluazio Psikologikoa: Elementuen integrazioa

