















                  2. gaia. EBALUAZIO PSIKOLOGIKOAREN HISTORIA









                                                         KAPITULUAREN HELBURUAK

    * Ebaluazio psikologikoa eta diziplina honetan horrekin loturik agertzen
      diren  beste kontzeptuen artean ezberdintzen jakitea.
    * Ebaluazio psikologikoak, diziplina gisa, izan duen bilakaera eta
      historiaren mugarriak ezagutzea.
    * Psikologiaren baitan dauden ereduen arabera ebaluazio psikologikoa nola
      ulertzen den jakitea.
    * Eredu psikologiko bakoitzerako ebaluazio psikologikoaren metodologia eta
      teknika erabilienak zeintzuk diren ezagutzea.


         1. SARRERA

Ebaluazio Psikologikoaren aurrekari historikoak eta proba psikologikoen
bilakaera ezagutzeak gaur egun egiten dugun ebaluazioa hobeto ulertzeko bidea
emango digu. Pertsonen arteko ezberdintasunak ebaluatzeko lehen saiakerak
aspaldi egin ziren, Psikologia zientzia gisa ulertzen ez bazen ere. Adibideen
artean, aipa daitezke antzinako garaian Txinako funtzionarioak aukeratzeko
egiten ziren azterketak (K.a. 150 urtetik aurrera). Grekar inperiotik hasita,
zenbait azterketa egiten ziren hezkuntza sisteman ikasleen arteko gaitasun
fisiko eta intelektualak ebaluatzeko, eta Erdi Aroan unibertsitate europarretan
graduak eta tituluak lortzea ebaluazioko sistema formaletan zeuden oinarrituta.

Sailkapen desberdinak egin izan dira irizpide desberdinen arabera, hemen
Anastasi eta Urbina-rena (1998) azalduko dugula. Autore hauek ebaluazio
psikologikoaren historia deskribatzeko, garai desberdinen alderdi
instrumentaletan zentratzen dira. Beraz, berebiziko uneen araberako sekuentzia
planteatzen dute, kronologikoki jarraikiak ez diren aldiak deskribatuz, baizik
eta zenbat tresnaren erabileraren zabalkundea eta beherakada ardatz gisa
hartuak. Honako aldiak jorratuko ditugu hurrengo orrietan:

   1. Hasierako interesa gaitasun psikiko urria duten pertsonen sailkapenean
   2. Lehenengo psikologo esperimentalak
   3. Francis Galton-en ekarpenak
   4. Catell eta lehen test mentalak
   5. Binet eta adimen testen sorkuntza
   6. Proba kolektiboak
   7. Gaitasun testak
   8. Errendimenduzko proba estandarizatuak
   9. Nortasunaren ebaluazioa








         1. HASIERAKO INTERESA GAITASUN PSIKIKO URRIA DUTEN PERTSONEN
            SAILKAPENEAN

XIX. mendean gaixotasun psikikoa eta ezgaitasun psikikoa duten pertsonengatiko
interesa areagotu zen, ordura arteko tratamendurik ezta esku-hartzerik gabe
uzteko joera aldatuz hasi zela. Hemendik pertsona hauek ondo identifikatzeko
eta sailkatzeko irizpide zehatzak edukitzearen beharra sortu zen, batik bat
herri gehienetan instituzioen ugalketatik eta sailkapen hauen behar handiagotik
eratorria. Hasteko, lehendabizi nolabaiteko buru gaixotasuna eta ezgaitasun
psikikoa zutenak ezberdindu behar ziren, beharrezko lehen pausua zena. Horrela,
lehenengoek nahaste emozionalak izaten zituzten bitartean, intelektoaren
narriadurarekin ala ez loturik egon zitekeenak, bigarrenek narriadura
intelektuala azaltzen zuten jaiotzetik edo lehen haurtzarotik.

Bien arteko ezberdintze hau jasotzen zuen lehen txostena, 1838an Esquirol
mediku frantziarrak egina da. Honek ezgaitasun psikikoaren maila desberdinak
daudela esaten zuen, normaltasunetik idiotez sakoneraino. Mota eta maila
desberdinak sailkatzeko asmotan, zenbait prozedura probatu zituen, eta
azterketa honetatik gaitasun linguistikoa pertsonaren maila intelektualaren
irizpiderik fidagarriena zela ondorioztatu zuen. Gaur egun ere, ezgaitasun
psikikoa zehazteko nagusiki hizkuntza irizpideak izaten dira, eta egungo adimen
probetan ahozko edukiaren pisua argia dela argi gelditzen da.


         1. LEHENENGO PSIKOLOGO ESPERIMENTALAK

Gizabanakoen arteko desberdintasunak aztertzen hasi ziren lehenengoak, XIX.
mendeko psikologo esperimentalak izan ziren, euren benetako interesa hori ez
bazen ere. Izan ere, Leipzigen 1879an Wudnt-ek irekitako laborategian zein
garaiko besteetan, giza portaera definitzen zuten deskribapen orokortzaileak
egitea zuten helburua, eta pertsonen arteko aldeak agertzea orokorpenak egitea
galarazten zuten soslai-iturri gisa kontsideratuak ziren.

Lehen psikologo esperimentalen eraginetan, fisiologiaren eta fisikaren
aurrekariak sumatzen dira. Horregatik hain juxtu, laborategietan aztertzen
zutenak nagusiki zerikusia zuen erreakzio-denborarekin eta zentzumenezko
(ikusmenekoak zein entzumenezkoak) estimuluekin. Zentzumenezko gertakarien
izaera hau lehen proba psikologietan islatzen da.

Korronte psikometrikoa garatzen ari zeneko garai honetako beste ezaugarri bat,
behaketak egiten zireneko baldintzak kontrolatzearen azpimarratzea da.
Funtsezkotzat jotzen zen esperimentuan parte-hartzen zuten guztiak baldintza
estandarizatuetan aztertuak izatea (adibidez, argibideak emateko modua edota
fondoaren kolorea), eta estandarizazio hau proba psikologikoen ikur bilakatu
zena.



         1. FRANCIS GALTON-EN EKARPENAK


Korronte psikometrikoaren hastapenetako ordezkaririk inportanteenetakoa biologo
ingeles bat izan zela kontsideratzen da, Francis Galton. Autore honek giza
herentzian zuen interesa, eta haien arten senitarteko loturak zituztenak eta ez
zituztenekin egin zituen zenbait proba antropometriko. Pertsona askoren
erregistro antropometriko sistematikoak burutu zituen bere; batetik zenbait
ezaugarri fisiko, eta bestetik zenbait proba aplikatu zitzaien: ikusmeneko eta
entzumenezko zorroztasuna, gihar indarra, erreakzio-denbora eta bestelako
funtzio sentsomotorea sinpleak. Honekin oinarrizko prozesu psikologikoetan
pertsonen arteko desberdintasunei buruzko datu multzo handia biltzea lortu zen.

Galtonek berak eratu zituen bere laborategian aplikatutako zenbait proba,
horietako batzuk gaur egun ere ezagutu eta erabiltzen direnak, bertsio aldatuan
bada ere; besteak beste, luzaeraren ikusmeneko diskriminazioa, entzun daitekeen
atonorik altuena zehazteko txibilitua, eta diskriminazio zinestesikoa neurtzeko
pisuen segida. Galtonek uste zuen zentzumeneko diskriminazioak intelektoa
estimatzeko balio zezakeela, eta honelako teoria behaketa honetan oinarritu
zuen: muturreko ezgaitasun psikikoa zutenek, bero, hotza eta minaren arteko
diskriminazio okerragoa agertzen zutela.

Beste ebaluaketa-tresnak ere sortu zituen Galton-ek: kalifikazio-eskalak eta
galde-sortak, baina batik bat azpimarragarria da desberdintasun indibidualei
buruzko datu-analisirako erabilitako metodo estatistikoak. Gauzak horrela,
teknika matematiko batzuen egokitzapena egin zuen ezagupen asko ez zuten
ikertzaileek erabili ahal izateko proben emaitzak analizatzeko. Honek proba
psikologikoetan teknika estatistikoen erabilerari bultzada handia eman zion,
bere ikaslea izan zen Pearson-ek ere jarraitu zuela ekarpen interesgarriak
egiten ildo horretatik.


         1. CATELL ETA LEHEN TEST MENTALAK

James McKeen Cattell psikologia esperimentala eta hasberria zen korronte
psikometrikoa konbinatu zituen autore garrantzitsua dugu; Europatik Galton-en
irakaspenak eraman zituen Ameriketako Estatu Batuetara. Eta aurretik esan
bezala, berak erabili zuen testa hitza lehen aldiz, hain zuzen unibertsitateko
ikasleei maila intelektuala ebaluatzeko urtero aplikatzen zitzaizkien probak
izendatzeko. Galton-ek bezala, Catell-ek ere uste zuen neurri sentsorialen
bidez funtzio intelektualak neurtzeko aukera zegoela, eta horregatik banakako
probak hauetan minaren sentikortasuna, erreakzio-denborak, ikusmeneko eta
entzumeneko zorroztasuna neurtzen ziren, besteak beste. XIX. mendearen bukaeran
haur, ikasle unibertsitarioei eta helduei aplikatzen ziren tresnak ziren hauek.
Cattell-ek honelako testak lehenetsi zituen funtzio sinpleen bidez neurri
objektiboa lortzeko parada zegoelako, goi mailako beste funtzioen ebaluazioa
zehaztasunez egoteko zailagoa zen bitartean. Denborarekin soilik neurri
sentsorialetan oinarritzea goi mailako prozesu intelektuala ondorioztatzeko,
kritikatua izan zen abilezi oso sinpleak aztertzen zirelako. Honela, lehen
adimen testen etorrera gauzatu zen.


         1. BINET ETA ADIMEN TESTEN SORKUNTZA

Binet autoreari eta bere laguntzaileei esker, adimena ebaluatzeko lehen testak
sortu ziren. Urritasun intelektuala zuten haurren heziketarako prozedurak
aztertzeko enkargua jaso zuen honek Hezkuntza ministeriotik, eta hau izan zen
1905. urtean Binet-Simon lehen adimen eskala sortzeko abiapuntua. Hasierako
eskalak 30 arazo besterik ez zituen eta 3 eta 11 urtetako lagin txikiari
aplikatu zitzaion; hala ere, geroko bertsio errebisatuetan azpitest kopurua
areagotu eta haur gehiagori aplikatu zitzaizkion (1908ko bertsioan), baita
helduei ere zabaldu (1911ko bertsioan). Lehen eskala hauetan funtzio
intelektual anitzak ebaluatzen ziren, batik bat ulermena eta arrazonamendua
baina zenbait proba sentsorial ere baziren. Edonola ere, garaiko beste probetan
baino ahozko eduki gehiago agertzen ziren, inolako zalantzarik gabe.

Binet-ek bere probetan “maila” mentalaz hitz egin arren, itzulpen eta bestelako
egokitzapenetan “adin” mentalaz hitz egiten zuten. Hitz aldaketa honek ulermena
errazteaz gain, test hauen izugarrizko zabalkundea ere ekarri zuen. Beste
profesionalen artean, medikuek oso harrera ona eman zieten adimen testei
(bereziki Goddard-en berrikuspenari), gutxiagotasun psikikoa zutenak
detektatzeko eta diagnostikatzeko aukera ematen zielako. Onarpen honetatik ere
ulertzen da denbora gutxian adimen testen garapena eta hobekuntza; batetik,
Stanford-Binet (1916koa) sortuz —luzeagoa, psikometrikoki propietate hobeekin
eta Adimen Kozientea (AK) kalkulatzeko aukera ematen zuena—, eta bestetik, haur
txikien ebaluazioa ere baimentzen zuen Kuhlmann-Binet (1912koa) eskala, hiru
hilabeterekin ere erabil zitekeena.


         1. PROBA KOLEKTIBOAK

Binet-en adimen testak banaka administrazioa eskatzen zuten, ebaluatuak
elementu batzuk manipulatu behar zituelako edota ahozko erantzunak eman;
ebaluatzaileak ere denbora kontrolatu behar zuelako zenbait kasutan.
Horregatik, denbora luzea beharrezkoa izaten zen talde bateko kide guztien
ebaluazioa egitea.

Gizarteko behar praktiko batek, hortaz, eragin zuen lehen taldekako proben
sorrera: I. Mundu Gerrarako soldaduak sailkatzea gaitasun intelektualaren
arabera. Hain zuzen, Yerkes-ek balizko miloi eta erdi soldadu amerikar
sailkatzeko beharra ikusi zuen. Honek ahalbidetuko luke soldadu batzuk
baztertzea edota zerbitzu bereizi batzuetan kokatzea euren maila
intelektualaren arabera. Testuinguru honetan sortu zen adimenaren lehen proba
kolektiboa, eta Otis autoreak lehendik zuen material ez argitaratuak eman zuen
oinarria. Ezaugarri nabarmen bat da bertan zeuden galderak aukera anitzeko item
objektiboak zirela.

Bi bertsio desberdin sortu ziren: Alfa eta Beta, azken hau ikasketa-maila gutxi
edo ingeles maila txiki zuten atzerritarrak ebaluatzeko. Behin gerra bukaturik,
proba hauek gizarte osora zabaldu ziren adin guztietarako eginez —haur txikiak
zein helduak—, eta berauen erabileraz batera, hobekuntza prozesua ere geratu
zen. Proba hauen abantaila bat, batera talde handi bati administratzeko aukeraz
gain, aplikatzeko erraztasuna zen, instrukzioak sinplifikatu zirelako erabilera
zabaldua baimentzeko. Honez gain, ebaluatzailearen formazioa ez zen hain handia
izan behar, eta maisuek ere eskolako haurrei aplikatzen hasi ziren. Hala ere,
esan behar da proba hauen oraindik ez zeudela oso finduak, eta kasu batzuetan
igurikapenekin bat ez zetozen emaitzak lortzeak nolabaiteko eszeptizismora eta
probekiko etsaitasunera eraman zuen.


         1. GAITASUN TESTAK

Hasiera batean adimen testak funtzio desberdinak aztertuz maila orokorra
estimatzeko eginak ziren arren, mugak bazeuden. Izan ere, funtzioa guztiak ez
ziren ebaluatzen, gehienak ahozko abileziaren neurketak ziren, eta erlazio
numerikoak zein bestelako erlazio sinbolikoak eta abstraktuak ere batzen
zituzten. Garaiko psikologoak ere jabetu ziren adimen testa agian ez zen izenik
egokiena, soilik alderdi batzuk aztertzen zirelako. Beraz, gaitasun
berezietarako probak eratu ziren deiera-orientaziorako eta lan-hautapenerako,
erabilienak gaitasun mekanikoa, profesionala, musikala eta artistikoa.

Adimenaren testetan lorturiko emaitzak hurbiletik azterturik, probaren atal
desberdinetan exekuzioa desberdina agertzen zela ikusten zen. Horrela, ahozko
proba batean puntuazio altuak lor zitzaken batek ez zuen zertan horrelako
emaitza konak lortu behar proba numeriko batean. Hemendik gaitasun bakoitza
aztertzeko proba zehatzagoak —eta item gehiagorekin— eratzeko egokitasuna
ondorioztatu zen.

Gaitasun proba hauek behar bezalako berme teknikoekin egiteko, paraleloki
prozedura estatistikoen garapena ere jazo zen. Spearman-engandik hasita, eta
Kelley eta Thurstone autoreen lanekin osatuz, bultzada ederra eman iztaion
alorra, faktore analisi izeneko prozedurak aplikatzen hasi zirelako. Metodo
honekin independente gisa kontsidera zitekeen faktoreak zeintzuk ziren jakitea
zegoenez, neurketa espezifikoak egin zitezkeen adimenaren testen barruan zeuden
gaitasunen desberdinez, adibidez, gaitasun espaziala, arrazonamendu numerikoa,
ahozko ulermena, eta abar.

Kasu honetan ere, gerrarekin loturik dago proba hauen garapenari emandako
bultzada (II. Mundu Gerra), testuinguru honetan izaten zelako beharra pilotu,
eta bestelako postu zehatzetarako soldaduak identifikatzea. Bestalde, hemendik
ere zabalkundea egin zen gizarte zibilera, lan-munduan edota eskolan
aplikagarriak izango ziren probak eratzeko.


         1. ERRENDIMENDUZKO PROBA ESTANDARIZATUAK


Adimen eta gaitasun testak garatu bitartean, errendimenduzko probak ere joan
ziren barneratzen aurrerapen teknikoak eta estatistikoak. Adimen edota gaitasun
probek pertsona batek izan dezakeen maila intelektual orokor batez edo gaitasun
zehatz batez badihardu, errendimenduzko probek irakaskuntzaren osteko mailari
aipamen egiten dio. Hau da, ikasketa helburu batzuk zein punturaino lortu diren
jakiteko aukera eman behar digute test horiek.

Lehen urratsak Bostoneko eskola publikoetan koka daitezke, 1845. urtean, ahoz
egiten ziren azterketak, idatzitako beste batzuen ordez aldatu zirenean.
Helburua zen objektibitatean irabaztea zen, azterkari guztiek galdera berdinek
izan zitzaten, baita ebaluaziorako irizpideak erabiltzea ere aztertzailearen
soslaia ezabatzean. Honez gain, planteaturiko helburu gehiago ebaluatzea ere
ahalbidetzen zuen. Zalantzarik gabe, errendimenduaren ebaluaketa zehatzago eta
egokiagoa egiteko planteamendua zen.

Thorndike-ren lanak errendimenduzko proba estandarizatuak eratzearen ildotik
zihoazen XX. mendearen hasieran. Hauen artean kalkulurako, aritmetikarako,
ortografiarako eta arrazonamendu aritmetikoa ebaluatzeko probak zeuden. Honen
ostean, famatuak egin diren Stanford bateriako probak zeuden, eskolako zenbait
gaitan neurri konparagarriak eskaintzen zituzten talde arauemaile baten bidez,
zeinekin pertsona bakoitzaren puntuazioa interpretatzen baitzen.







         1. NORTASUNAREN EBALUAZIOA


Orain arte jorratutako alorrez gain, beste proba psikologiko mota bat
nortasuneko alderdiak ebaluatzeko erabiltzen direna da. Honen barruan alderdi
afektiboak edo ez intelektualak sartzen dira: egoera emozionalak, jarrerak,
interesak, eta motibazioa, eta pertsonarteko harremanak.

Nortasuneko testen aurrekarietako bat, Kraeplin-ek (1892) erabilitako asoziazio
askeko teknika dugu; ebaluatzaileak aurretik aukeratu diren hitzak banan-banan
pertsonari esaten zaizkio ebaluatuak burura etortzen zaion hitzarekin
erantzuteko. Gaixo psikiatrikoekin zein zenbait egoeratan (gosez, nekearen
nekez, drogaren efektupean) aurkitzen ziren pertsonen ondorio psikologikoak
aztertzeko erabili zuen proba hau. Gerora, ordea, beste helburu
desberdinetarako ere erabili izan da teknika proiektibo hau.

Nortasunaren ebaluazioan Galton, Pearson eta Cattell ere autore
garrantzitsutzat har daitezke, egun ohikoagoak diren baina bere garaian
aitzindariak izan ziren galde-sorta eta auto-informe estandarizatuen
sortzaileak zirelako. Hala eta guztiz ere, lehenago Woodworth-ek Lehen Mundu
Gerran zehar sorturiko Datu Pertsonalen Orria nortasuneko auto-informe motako
aurrekaritzat jotzen da. Hau gerran erabilia izateko pentsatu bazegoen ere
(egokiak ez ziren soldaduak baztertzeko), ez zen garaiz bukatu eta gizarte
osorako bertsioak sortu ziren, haurrentzat barne. Test horretan pertsonak bere
burua kalifikatu behar zuen ohiko sintoma psikopatologikoen inguruko 30
galderen bitartez, eta geroago egingo diren egokitzapen emozionaleko testen
oinarria izan zen.

Bestetik, nortasunaren ebaluaziorako aipagarriak ere badira pertsonen jarrerak
edota interesak zerbaitekiko aztertzeko egin ziren tresnak. Aurrerapen
teknologikoek —estatistikoek zein psikometrikoek— mota honetako testak garatzen
baimendu zuten, eta egun oso zabalduak dira eta alor desberdinak ebaluatzeko
aukera ematen dute.

Aurrekoekin alderatuz, desberdinak ziren beste teknika batzuk ere izan ziren
baliagarriak nortasuna aztertzeko; egoera-testez eta exekuziozko testez ari
gara. XX. mendearen hirugarren hamarkadaren bukaeran sortu ziren Hartshorne eta
May-ren eskutik. Proba hauetan ebaluatuak eginbehar estandarizatua burutu behar
du, gehienetan azterketaren helburua ezkutaturik dagoela. Planteatzen diren
egoerak ahal denik eta gehien hurbiltzen dira errealitatera, eta honek
ahalbidetzen du pertsonak benetako egoeran nola jokatuko lukeen antzematea.
Eskola testuinguruan haurrek izango zituzten kopiatzeko, gezurrak esateko, edo
laguntzeko izango zituzten jokaerak ebaluatzeko erabili ziren. Helduen kasuan,
Zerbitzu Estrategikoen Bulegoaren Ebaluaziorako programaz hitz egin daiteke;
Bigarren Mundu Gerran egoera-testak eratu ziren programa honetatik soldaduek
izango zituzten erantzun emozionalak eta sozialak zeharka aztertzeko
xedearekin. Irizpide kuantitatiboak erabil zitezkeen arren, erantzunen
balorazio subjektiboa ere badago proba hauen baitan. Honi lotzen badiogu
testaren aplikazioaren baldintza konplexuak eskatzen zuela, pentsa dezakegu
formazio maila jakin bat behar zuela honelako ebaluazioak gauzatuko zituztenak.

Azkenik, multzo inportante bat teknika proiektiboena da. Lehenago aipaturiko
asoziazio askeko teknikaz gain, beste batzuk ere erabili ziren, nagusiki eremu
klinikoan: osatugabeko esaldien testak, edota zerbait marrazteko edo tintazko
mantxak interpretatzeko eskatzen zutenak. Proba hauetan ebaluatuak ere ez
zekien zer aztertuko zen, ezta susmatu ere. Hortaz, beren erantzunek barrenetik
sorturiko grinaren isla erakuts zezaketen, beren nortasuna proiektatzen zutela
aurkezten ziren estimulu ireki eta zabal horien bidez.

Orain arte ikusi ditugun nortasuneko proba guzti hauek, zein aurretik ikusitako
besteak —psikosentsorialak edo psikomotoreak, adimeneko, gaitasuneko, edota
errendimendua ebaluatzekoak— oso bestelakoak dira, bai izaeran bai azpian
sustatzen duten planteamenduetan. Mota batekoak zein bestekoak erabiltzea
ebaluaziorako ez da kasualitatea izaten; lortu nahi ditugun helburuekin lotuak
agertzen dira, eta ebaluazioaz dugun ikuspegia jasotzen dute. Hortaz, ebaluazio
psikologikoa hobeto ulertzeko, erabiltzen diren ebaluazio eredu desberdinak
ezagutu behar dira.



