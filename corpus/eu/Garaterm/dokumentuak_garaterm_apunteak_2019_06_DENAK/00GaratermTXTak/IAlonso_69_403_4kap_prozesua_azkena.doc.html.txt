















                   4. gaia. PROZESUA EBALUAZIO PSIKOLOGIKOAN















                                                         KAPITULUAREN HELBURUAK

    * Ebaluazio psikologikoaren helburuak zeintzuk diren ezagutzea.
    * Ebaluazio psikologikoa ikuspegi korrelazionaletik eta ikuspegi
      esperimentaletik nola gauzatzen den jakitea.
    * Ebaluazio psikologikoaren prozesuan eragiten duten aldagaiak zeintzuk
      diren ezagutzea.


         1. EBALUAZIOKO PROZESUAREN OINARRIAK


Askotan ebaluaketarako aplikatzen diren teknikak buruan ditugun arren,
ebaluazio psikologikoa hori baino askoz gehiago da; prozesu oso bat da, hainbat
aldi dituena, eta denak garrantzi handikoak. Edozein ebaluaketa aurrera
eramateko arau batzuei jarraitzen zaie, zorroztasunez eta zientifikoki eginez.
Izan ere, ebaluazio psikologikoko prozesuan beharrezkoa zaigu metodo
hipotetiko-deduktiboa eta bere aldaerak ezagutzea, horretarako metodoaren bi
teknika edo ikuspegi aplikatzen direla helburuaren arabera: korrelazionala eta
esperimentala. Aldaera korrelazionala deskribatzea edo aurresatea xedetzat duen
prozedurako erabiltzen da. Aldaera esperimentala, aldiz, haratago doan
helburura zuzentzen da: esku-hartzea dakarrenean prozesuak, alegia.

Hortaz, zalantzarik gabe, prozesuari entitatea ematen dion alderdia helburua
da, hau da, ebaluaketa bakoitzak izango d(it)uen helburua(k). Izan ere, helburu
horiek ardatz bilakatuko dira ebaluaketak norabide bat edo beste izateko.
Prozesua eskaera zehatz bati erantzute beharrarekin, eta helburuak finkatzea
hasten da, kasu batzuetan eskaera egiten duen pertsonak edo instituzioak ondo
zehaztuak etorriko dira dagoeneko, eta besteetan geure birdefinizioa eskatuko
luketenak. Helburu nagusiak honako hauek dira:

          o Sailkatzea. Aldez aurretik definiturik dauden taxonomia batzuekiko
            (nagusiki klinikoak), ebaluatzen ari den pertsona (edo bere
            portaerak) konparatzen dira. Horrela, patologia bat duela edo ez
            duela esateko aukera egongo da, sailkapen baten arabera egiten dela
            analisia. Sailkapen klinikorik erabilienak gaur egun DSM-IV-TR
            (APA, 2001) eta ICD-10 (OME, 1992) dira.

          o Orientazioa egitea. Beste kasu batzuetan ez dugu interesik alderdi
            patologikoak ezagutu eta arazoen sailkapenekin konparaketa egitea,
            baizik eta datorkigun ebaluatuari aholkularitza eskaini nahi izaten
            dugu. Orientazio hau ikasketakoa edo lanbidearekin lotua egon
            daiteke.

          o Hautaketa egitea. Ebaluaketa psikologikoaren beste emaitza posible
            bat, kasu honetan ebaluatzen den pertsonari ez dago zuzenduta, eta
            hau, beste batzuekin batera ebaluatzen dira, lanbide edo ikerketa
            jakin baterako profilik egokiena nork duen erabakitzeko egiten da.
            Hortaz, lehenago profil egoki bat zehaztu behar da, eta gero
            emandako datuetan oinarrituta, hautaketa hori egitea posible
            litzateke.

          o Tratamendua aplikatzea edo aldaketa sortzea. Aipa daitekeen
            azkeneko helburu bat, subjektu, programa edo erakunde batetan
            nolabaiteko aldaketa sortzea litzateke. Beraz, hemen lehenago
            datuak eskuratzen dira egoeraren analisia egiteko, eta jakiteko
            zeintzuk diren aldatu nahi diren portaerak.


         1. PROZESUA IKUSPEGI KORRELAZIONALETIK

Ebaluazio psikologikoko prozesuaz hitz egitean, komeni da berak izan ditzakeen
bi aldaeraz hitz egitea. Batetik, ikuspegi korrelazionaletik jarraituko
genukeen prozesuaz hitz egin dezakegu, eta bestetik, ikuspegi esperimentaletik
jarraitutako prozesuaz hitz egin dezakegu. Bien artean dagoen ezberdintasunik
handiena litzateke, lehenengoan soilik berresten direla batera agertzen diren
aldagaiak, bigarrenean pausu bat aurrera emango litzatekeen bitartean
kausalitatea ere ezartzean (eta kausa-efektu lotura honetan oinarrituta, arazoa
sortzen duen horretan eragitea aldaketa bat sustatzeko asmoz). Ikus dezagun,
bada, lehendabizi zeintzuk diren ikuspegi korrelazionaletik jarraituko genukeen
prozesuaren aldiak zeintzuk diren, eta zer egingo litzatekeen horietako
bakoitzean.

               1. Helburuen finkapena eta lehenengo informazioaren bilketa

Aldi honetan bi zeregin nagusi daude. Batetik, eskaera zehaztea eta helburuak
finkatzea, eta bestetik, egungo ezaugarriak eta ezaugarri historikoak zehaztea.
Eskaera zehazten ari garela interesa izango dugu bezeroak ebaluaketa eskatzeko
izan duen motibazioa edo kausak. Honi lotuta, bezeroak (edo eskaera egiten
duenak) zer lortu nahi duen ebaluaketa horrekin argi izan behar dugu hasieratik
eta hau da unea zehazteko eta adierazteko gure ikuspegitik zein puntutaraino
eskaera errealistak diren ala ez. Eskaera errealistak etortzen zaizkigunean
bezeroen aldetik, gure lana da berdifinitzea era batean helburu egingarria
zehazteko. Fernández-Ballesteros psikologoak (2008) galdeketarako gida bat
proposatzen digu, non bost kontu hauetaz galdetu beharko genukeen eremu
zabaleko tekniken bidez (galdera-irekiak dituzten elkarrizketak edo ingurukoei
galdetuta):
-Kontsulta egiteko motiboa;
-Zergatik eskatzen den ebaluazioa;
-Zer espero den lortzea ebaluazio/kontsulta horretatik;
-Zein den eskaera zehatza diagnostiko, aholkularitza, hautaketa edo
tratamenduari dagokiola;
-Eta dagokion kasuan, zeintzuk dira analisi-objektua izango diren portaerak.

Kasuari lehen hurbilpen honek bi kontu etiko dakartza berekin. Batetik, ea
zilegi den egiten den eskaera, eta bestetik, ea geu psikologo profesional gisa,
eskaera hori hartzeko eta helburuak betetzeko gauza garen. Baiezko erantzuna
ematekotan bi egoera hauei, ebaluaketarekin jarraituko genuke, eta informazioa
biltzen hasi aurretik, bezeroari jarraituko dugun prozeduraren berri emango
diogu, behintzat honako alderdiez: a) teknika edota tresna psikologiko batzuk
aplikatuko direla eta horretarako bere adostasuna eta kolaborazioa eskatzen
direla, eta b) beragandik lortuko den informazio guztia konfidentzialtasunaren
bermea izango duela. Bezeroaren onarpena izan ostean, akordio formala ezarri
beharko litzateke, non bakoitzaren betebeharrak zehaztuko direna, hala nola
psikologoak egingo duen ebaluazioko lana (helburuak barne) esplizitoki zehatuko
den.

Behin hau definiturik dugula, datuak jasotzeari ekin diezaiokegu, non iraganari
dagozkion datu historikoak eta egungo baldintzak (sozio-anbientalak zein
biologikoak) jasoko genituzkeen, neurri batean edo bestean kasurako beharrezkoa
denaren arabera. Neurri handi batean, helburuek beraiek, kasuaren nolakotasuna,
eta lan egiten duguneko ereduak markatuko dute zein puntutaraino iraganeko
informazioa lortzea beharrezkoa izango zaigun. Besteak beste hauek lirateke
gehiago edo gutxiago esploratu litezkeen alorrak beharra ikusten denean:

a)-Datu historikoak:

                # Jaiotza eta heziketa

                # Baldintza familiar eta sozialak

                # Hezkuntzako ezaugarriak (laneko ezaugarriak)

                # Baldintza biologikoak (hala badagokio)

                # Bizitzako gertakari historikoak

b)-Egungo baldintzak:

                # Habitat (hiria/herria)

                # Baldintza familiarra, sozialak eta ekonomikoak

                # Egungo bizitzako gertakariak

                # Lanbidea

                # Bizitza-estiloak

                # Egoera fisikoa eta osasun egoera

               1. Hipotesien formulazioaeta baieztapen kontrastagarrien
                  dedukzioa

Behin datuak jaso ditugula, bigarren aldiari ematen zaio hasiera, non bi une
jarraituak gertatzen diren: hipotesien formulazioa eta kontrastagarriak diren
baieztapen dedukzioa. Hipotesien formulazioa ebaluazio psikologikoan “kasuari
buruzko teoria” izenaz ezagutzen dena eratuko dugu. Honekin zera adierazi nahi
da: bai bildutako datu zehatzekin, bai psikologiaz ditugun lege orokorren
ezagutzarekin, aukera izan beharko genuke hipotesi zehatzak formulatzeko esku
artean dugun kasu horretan zer ari den gertatzen jakiteko. Horregatik, oso
inportante bilakatzen dira ebaluatzaileak ebaluatzeko prozesuaz duen jakituria,
baina baita psikologiaren azpidiziplina askotakoak ere. Eta hemen fenomeno
psikologikoen arteko ezagutzak ere eskuratuak izan behar dira ebaluazioko
funtzioa behar bezala betetzeko, besteak beste, funtzio psikologikoez, erantzun
moten kobariazioez, jokabide fisiologiko eta neurologikoez, eta inguruneko
aldagaien paperez. Azken helburua izango da baieztapen kontrastagarriak
formulatzea, bi erabaki egitea ekarriko duena: analisirako aldagaien hautaketa,
eta teknika zehatzen eta prozeduraren hautaketa. Planteatuko diren hipotesiak
lau motatakoak izango dira, ebaluaketako helburua zein den kontutan hartuta:

    * Kuantifikazioa. Suposizio mota hau orientazioko eta hautaketako helburuak
      daudenean erabiltzen da. Hemen ea analisi-objektua gertatzen den, eta
      zein neurritan saiatzen gara zehazten, erabiltzen diren neurriak ere
      finkatuz. Alegia, pentsamendu edota portaera obsesiboak agertzen diren,
      eta zenbatetan agertzen diren egunean; edota bezeroak negargura agertzen
      badu, eta zenbat aldiz egunean/astean egiten duen negar eta negar-adien
      iraupena.

    * Antzekotasuna. Suposizio mota hau sailkapeneko helbururako erabiltzen da.
      Honen bidez bezeroa konparatzen dugu sailkapen jakin bateko
      kategoriarekin (edo entitate nosologikoarekin), arazo jakin bat dutenen
      patroi bera bilatuz (alegia, antzeko patroiaren bila goaz). Koadro
      klinikoak bat egiten duenean, nahaste horretarako irizpideak betetzen
      direla ondorioztatzen dugu. Adibidez, pentsamendu eta portaera obsesiboak
      dituen bezeroa nahaste obsesibo-konpultsiboa duela esan genezake, koadro
      bera dutenekin alderatzean (eta horretarako nosologia batean oinarritzen
      gara), antzeko patroia topatzen delako.

    * Aurresate loturak. Suposizio mota hau orientazioko, hautaketako, eta
      tratamenduko helburuak daudenean erabiltzen da. Psikologian lortu diren
      ezagutzak direla eta, egun badakigu zenbait aldagairen artean korrelazio
      loturak (zentzu positiboan zein negatiboan) agertzen direla. Hauetan
      oinarrituz, aldagai baten inguruko informazioa ematean, margen batekin
      inferitu genezake harekin lotzen den aldagai batean zein nolako mailak
      izango lituzke bezeroak. Horrela, adimenaren eta errendimendu
      akademikoaren artean dagoen lotura positibotik, adimeneko proba batean
      puntuazio altuak, etorkizuneko errendimendu akademikoa aurresateko
      lagungarri izan dakiguke.

    * Erlazio funtzionala edoazalpeneko erlazioa. Suposizio mota hau
      tratamenduko helburuak daudenean erabiltzen da. Psikologia zientziaren
      beste lege batzuk kausa-efektua loturetan oinarritzen dira, eta kausak
      desagerraraziz edo aldatuz, ondorio den edo diren beste portaerak aldatu
      daitezke. Gauzak horrela, errendimendu akademiko baxuagoaren atzean,
      lesio neurologikoak edota errefortzua negatiboa (baldintzapenaren legeak)
      eragiten egon daitezkeela pentsa dezakegu, eta ondorioz hipotesiak
      hemendik planteatu.

Hipotesiak modu orokorrean formulatzen dira hasierako aldi batean, baina gero
kontrastagarriak diren baieztapen modura definitu behar ditugu. Hau da,
operatibizatu behar ditugu hipotesiak, horretarako erabiliko diren tekniketan
espero diren mailak zehaztuz. Adibidez, bezeroaren negarrak depresioko
diagnostikoa izan dezakeela planteatzen baldin badugu, orduan DSM sailkapen
diagnostikoaren depresio nagusiko irizpideak bete beharko lituzke, edota
puntuazio jakin bat lortu depresioa neurtzeko Beck-en galdera-sortan. Eta
hemen, ahal dela, ondorio horretara iristeko prozedura bat baino gehiago
aplikatu beharko genuke, teknika bakoitzak dituen soslaia ekiditeko modua beste
teknika desberdin batzuk aplikatzea baita.

               1. Hasierako erkaketa: Tekniken administrazioa

Behin hipotesiak finkaturik daudela kontrastagarriak diren terminoetan,
tekniken aplikazioa etorriko litzateke, ezarritako prozeduraren arabera.
Analisi-objektua den aldagai bakoitza ebaluatzeko teknikarik egokiena
aukeratzeko, psikologoak dauden aukerak ondo ezagutu behar ditu. Aldagai edo
konstruktu psikologiko bakoitzaren ebaluaketarako teknika anitzak egongo diren
arren, guztiek ez dute berme zientifiko berdinak izango, batzuk baldintza edo
egoera jakin batzuetan administratu litezke soilik, eta beste batzuk agian
luzeegiak izango dira beste teknika batzuekin batera administratuak izateko.
Hortaz, psikologoaren ezagutza sakona espero da dauden tekniken inguruan.

Teknikak administratuak izan ondoren, horren zuzenketa dator. Normalean
puntuazioen konbertsioa egoten da testak aplikatu badira, baremo batzuetan
kontsultatzea dakarrena. Prozesu honi tipifikazioa deritzo. Azkeneko emaitza
hauekin analisia egiteko aukera izango dugu, hipotesiak kontrastatzera eramango
gaituena. Litekeena da guk planteaturiko hipotesiak ez berrestea. Hau gertatuz
gero, aurreko aldira joan beharko genuke berriro, beste hipotesi batzuk
planteatzeko, eta hauei dagozkien teknikak eta probak administratu ondoren,
berriro aukera izango genuke oraingo honetan, guk marraztutako bidea zuzena zen
ikusteko.

               1. Emaitzenkomunikazioa: Itzulera txostena bidez

Ebaluazioko prozesua emaitzen integrazioarekin eta txostena egitearekin
bukatuko litzateke. Txosten hau ebaluaketa horretarako genituen helburuen
arabera idatziko da.
Hipotesien kontrastetik haratago, emaitzak integratzen dira. Izan ere, espero
zenaz gain, beste emaitza batzuk ere egon litezke. Edonola ere, integrazioa
hipotesien kontraste hutsetik ezberdintzen da orientazio zehatz batzuk ematea
ahalbidetu behar duelako.

Eta prozesua bukatzen da bezeroari emaitzen berri ematen hasierako helburuen
markoan kokatuz. Hau horrela da prozesua ikuspegi korrelazionaletik zein
esperimentaletik aurrera eraman dugula, dagoen aldaketa bakarra izanik
helburuen arabera, esku-hartze bat egon denean bigarren ikuspuntutik, horren
emaitza ere agertzen dela txostenean. Txosten hau ebaluaketa horretarako
genituen helburuen arabera idazten da nagusiki. Edonola ere, bezeroari emaitzak
ahoz zein idatziz komunikatu behar dira emaitzak, idatzizko txostena egin
aurretik, ahoz egiten diola psikologoak bezeroari emaitzen itzulera deritzona.
Idatzizko txostenari kapitulu oso bat dedikatuko diogu, baina ahoz eman
beharreko informazioaren inguruan hainbat ohar plazaratuko ditugu hemen.

Ahozko komunikazioa gauzatzen da nagusiki bi helbururi erantzuna emateko asmoz.
Batetik, bezeroak informazio nahikoa eskuratu dezan lortu diren emaitzen
inguruan, batik bat bere hasierako eskaerarekin hertsiki lotzen direnak.
Bestetik, informazio hau ondorengo erabakiak har ditzan baliagarria egin behar
zaio.

Bi helburu hauek bete daitezen, ondorengo ezaugarriak bete behar ditu ahozko
emaitzen itzulera hau. Lehenik, hizkuntza egokitu behar da bezeroak mezua ondo
ulertu dezan, bai hitzeko erregistroari dagokiola bai zentzun teoriko-
praktikoan, eta hemen beharrezkoak diren argibide gehigarriak eskainiko dira.
Bigarrenik, azalpen guztiak gure diziplinak eskatzen duen erlatibismo
zientifikoaren baitan kokatu behar dira, Psikologian lortzen ditugun emaitzak
erroretik kanpo ez baitaude eta probabilitate tarte batzuen barnean ulertu
behar dira. Hirugarrenik, gomendio eta ondorio guztiak aztertu behar dira
banan-banan, hemendik erator daitezkeen balizko ondorioak eta erabakiak
analizatuz. Laugarrenik, esku-hartze bat beharrezkoa denean, tratamendurako
aukera guztiak argitzea eta komentatzea, ekar lezaketen desabantailak edo
kontrakoak aipatzea ahaztu gabe. Azkenik, egon litezkeen edota etorkizunean sor
litekeen edozein argibideetarako prestutasuna agertzea bezeroaren aurrean.



         1. PROZESUA IKUSPEGI ESPERIMENTALETIK

Orain arte deskribatu dugu ebaluazio psikologikoko prozesua ikuspegi
korrelazional batetik. Ondoren ebaluazio psikologikoko prozesua ikuspegi
esperimental batetik dituen aldiak aipatuko ditugu. Ikuspegi honetatik
prozesuak 7 aldi izango lituzke, lehenengo laurak ikuspegi korrelazionalarekiko
komunak izango direla. Eta lehenengo laurak, ebaluazio psikologikoko prozesua
ikuspegi korrelazional batetik aztertzean ikusi ditugunez, hurrengo lerroetan
ondorengo hiru aldi bereizgarriez jardungo dugu: 1) Tratamendua eta bere
balorazioaren plangintza; 2) Tratamendua: diseinua eta administrazioa; eta 3)
Balorazioa eta jarraipena.


               1. Balorazioa eta jarraipena


          o Hipotesi funtzionalen formulazioa. Hemen azalpeneko planteamendu
            funtzionalak egiten dira. Horretarako aldatu beharreko aldagaiak
            hautatzen dira, eta kontrastagarriak diren aurresateen dedukzioa
            egiten da. Aldi honetan hiru eginbehar planteatzen dira: a) menpeko
            aldagaien neurketarako mekanismoak ezartzea; b) aldagai askeen
            hautaketa eta neurketa; eta c) aldagai askeen manipulazioko
            teknikaren (tratamendua) hautaketa.

          o Tratamendua. Ikuspegi honetatik prozesua bideratzen da tratamendu
            bat burutzera, hau da, subjektuaren aktibitate psikologikoa
            aldatzeko esku-hartze psikologiko bat martxan jartzera. Hemen
            hauexek ezarri behar ditugu: hipotesien kontrasterako esku-
            hartzearen diseinua, balizko aldagai kutsatzaileen ebaluaziorako
            tekniken hautaketa eta aplikazioa, eta batzuetan tratamenduaren
            aurrerapenerako etengabeko ebaluazioa egingo da.

          o Hipotesien erkaketa eta tratamenduaren balorazioa. Hemen jokabide
            arazotsuen ebaluazio berria egiten da. Geure buruari zera galdetuko
            diogu: “helburu terapeutikoak bere al dira?”, “datuek hipotesiak
            konfirmatzen dituzte”, eta “tratamendua eraginkorra izan al da?”.

          o Emaitzak. Prozesuaren bukaerara iristean, emaitzen berri emateko
            unea da, bai ebaluatuei bai ingurukoei (eskaera beste nonbaitetik
            datorkigunean: gurasoak, epaitegia,…). Txosten idatzi baten bidez
            edo ahoz egindako adierazpenekin egin genezake emaitzen berri eman.

          o Jarraipena. Azkenik, prozesuari bukaera emateko, jarraipena egin
            beharko genuke. Honek esan nahi du ebaluaketa berri bat egingo
            litzatekeela denboraldi batera, kontaktu berria egitea inplikatzen
            duena. Horrela, jakin dezakegu ea emaitzak denboran mantentzen
            diren, edota soilik unean nolabaiteko efektua izan dute. Edonola
            ere, esan behar da jarraipen hau egitea ez dela posible izango kasu
            askotan.






         1. PROZESUAN ERAGITEN DUTEN ALDAGAIAK

Orain arte ikusitako prozesuaren (bere bi modalitateetan) aldietan, iturri
desberdinetatik etor daitezkeen soslaiak ager daitezke, eta honek prozesua
kutsatu. Eragin dezaketen aldagai horiek hiru multzotan bana daitezke: a)
ebaluatzailearenak, b) ebaluatuarenak, eta c) egoerari dagozkionak. Ikus
ditzagun, bada, multzo horretako balizko aldagai kutsatzaileak.

          o Ebaluatzailearen inguruko aldagaiak. Kategoria honetan asko aipa
            daitezkeen arren, eraginik handiena izan dezaketenak hauexek dira:

                # Ebaluatzailearen igurikapenak

                # Ahozko eta ez-ahozko komunikazioaren baldintzapena

                # Ebaluatzailea egotea ala ez

                # Bereizilaritza edo trebakuntza maila

                # Ebaluatzailearen ezaugarri fisiko eta psikologikoak

                            # Zaindari jarrera
                            # Nortasuna
                            # Aurreiritziak
                            # Sexua
                            # Kanpo itxura

          o Ebaluatuaren inguruko aldagaiak. Kasu honetan aipagarrienak diren
            aldagaiak hauexek lirateke:

                # Azterketarako motibazioa

                # Ebaluazioko aurretiko esperientziak

                # Hizkuntza

                # Gizarte desiragarritasuna

                # Ebaluatuaren ezaugarri fisiko eta psikologikoak

                            # Nortasuna: extrabertsioa eta neurotizismoa
                            # Sexua
                            # Adina

          o Egoeraren inguruko aldagaiak. Egoeraren eraginez ager daitezkeen
            aldagairik aipagarrienak ondorengo hiru lirateke:

                # Ebaluazioko ingurune fisikoa

                # Aplikaturiko teknika mota

                # Ebaluazioa burutzen deneko testuinguru instituzionala

Honen ostean ebaluazio psikologikoko prozesuaren adibide bat eskaintzen da, non
prozesuak dituen atalak ezberdintzen diren.




