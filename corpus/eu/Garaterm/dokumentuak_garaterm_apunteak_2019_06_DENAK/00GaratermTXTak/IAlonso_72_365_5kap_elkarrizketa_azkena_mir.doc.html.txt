















                      5. gaia. ELKARRIZKETA PSIKOLOGIKOA












                                                         KAPITULUAREN HELBURUAK

    * Ebaluaziorako elkarrizketa psikologikoaren ezaugarriak eta funtzioak (edo
      helburuak?) ezagutzea.
    * Elkarrizketan ez-ahozko komunikazioak duen garrantziaz jabetzea. (hau
      helburu bat da?)
    * Elkarrizketa psikologikoan informazioa jasotzeko erak ezagutzea (edo
      elkarrizketa motak?).
    * Elkarriketa psikologikoa burutzean egiten diren akatsik arruntenak
      ezagutzea.

         1. ELKARRIZKETA: KONTZEPTUARI HURBILPENA ETA EZAUGARRIAK


Elkarrizketa psikologikoa, beste teknikekin alderatuta, gehien erabiltzen dena
da. Izan ere, klinikoei galdetuta, horietako %96k erabiltzen du elkarrizketa
klinikoa beren ebaluazioa egiteko, eta erabilitako denboraren %39 elkarrizketa
egiten ematen dute. Hortaz, autore batzuek “teknika izarra” deitu diote
metodologia honi.

Beste testuinguruetan burutzen den elkarrizketatik ezberdintzeko, Bingham eta
Moore (1924) autoreek emandako etiketak balio digu bere izaera definitzeko
(“hizketaldia asmoarekin”). Edozein ebaluaketa psikologikoaren metodotan
bezala, helburuak gidatzen du prozesua, eta hau ez da salbuespena. Beraz, hemen
ebaluatzaileak dituen xedei jarraituta bideratuko du ebaluaketako elkarrizketa
psikologikoa.

Elkarrizketa psikologikoak dituen ezaugarri hauek definitzen dute bera:

          o Bi (edo gehiago) pertsonen arteko erlazioa. Ebaluaketarako teknika
            psikologiko baten erabileratik haratago doan erlazioa izanik, beste
            teknikekin lortzea ezinezkoa zaigun informazioa eskuratzen dugu.
            Eta geroko esku-hartzea baimentzen digun konfiantzazko giroa
            sortzea ahalbidetzen du.

          o Komunikazio bidea da. Ebaluatua libreki adierazteko topatzen duen
            bidea da, zeinak beste tekniken zurruntasunetik haratago joateko
            aukera ematen duen. Komunikazio bide bi jorratzen dira, ahozkoa eta
            ez-ahozkoa, ahozkoa bidea gehiago erabiltzen den arren.

          o Aldez aurretik ezarritako helburuak. Aurretik aipatu bezala, asmoak
            edo helburuak gidatuko du elkarrizketa, elkarrizketatzaileak izanik
            helburua finkatuko duena.

          o Errolen esleipena. Elkarrizketatzailearen eta elkarrizketatuaren
            rolak definiturik daude, elkarrizketatzaileak kontrola duena
            izanik, eta elkarrizketaren kurtsoa bere borondatez gidatuz.
            Elkarrizketatuak, ordea, informazioa eskaini behar du, eta hau
            gabe, nekez izango da teknika baliagarria ebaluaketa psikologikoa
            arrakastatsua izateko. Hortaz, pertsonarteko erlazio asimetriko
            baten aurrean gaude.

Bestetik, elkarrizketak dituen funtzioak aipatu behar dira. Hauek nagusiki hiru
dira, ebaluaketa psikologikoko prozesuarekin nolabait loturik daudenak:
informazioa jasotzea, elkarrizketatua motibatzea, eta funtzio terapeutikoa
gauzatzea. Ikus dezagun, bada, hauetako bakoitza.

Informazioa jasotzeko funtzioa. Informazioa eskuratzea ebaluazio
psikologikoaren xede nagusia izanik, elkarrizketaren funtzio nagusienetakoa da.
Nagusiki, honako alderdiez informazioa jasotzen da:
          o Elkarrizketatuaren garapena;
          o Lan egoera eta historia;
          o Egoera sozioekonomikoa;
          o Familiaren egoera.

Motibatzeko funtzioa. Informazioa eskuratzea bezain garrantzitsua, ebaluatua
motibatzea litzateke. Are gehiago, motibazioko alderdi hau gabe ez dago
informazio lortzerik ebaluatuaren aldetik. Horregatik, ez da gaitzetsi behar
funtzio honen balioa. Hemen inportantea den kontzeptu bat rapport da, eta
testuinguru honetan esaten baita rapport ona lortzea ezinbestekoa dela
psikologoaren lana arrakastatsua izateko. Kontzeptu honen adiera zera da:
bezeroarekin ezartzen den erlazio profesionala baina hurbila, non laguntasuneko
edo enpatikoa den jarrera antzeman dezakeen bezeroak ebaluatzailearengan, bere
laguna ez dela, profesional bat baizik, ulertzen duela. Honez gain, bezeroak
sentitu behar du aldaketa posible dela, eta horretarako ahaleginak egingo duela
adieraztea. Eta honekin batera, ebaluatzaileak bezeroaren arazoak ulertu eta
argituko ditu.

Funtzioa terapeutikoa. Eta azkenik ezin dugu ahantzi ebaluazioaren ondorengo
aldia: esku-hartzearena. Izan ere, ebaluaziorako elkarrizketa erabiltzen denean
ezin da esan ebaluaketa guztiz banaturik dagoenik esku-hartze helburuarekin
egiten den elkarrizketatik, continuum batean ulertzen direlako funtzio biak.
Edonola ere, esan behar da ebaluatzetik haratago, hemen dagoeneko zenbait
estrategi psikologikoak jartzen direla martxan, eta psikologoaren zeregin
nagusia erabakiak hartzen laguntzea dela, eta ez soilik gertatzen denaren
analisia egitea.

         1. KOMUNIKAZIOA EGITURATZEN DUTEN ALDAGAIAK

Elkarrizketaren garapenean zehar parte hartzen duten aldagaiak asko dira, baina
esan daiteke hauek direla garrantzitsuenak: igorlea, hartzailea, mezua,
ingurugiroko aldagaiak eta elkarrekintzak. Jarraian, aldagai bakoitzaren
ezaugarriak azaldu, eta elkarren artean nola harremantzen diren zehaztuko da.

Elkarrizketatua edo igorlea zerbait komunikatu nahi duen pertsona den
bitartean, elkarrizketatzailea edo hartzailea igorleari entzun eta erantzuten
diona da. Elkarrizketan zehar komunikatzen edo hitz egiten dena mezua da, eta
bertan bezeroak izan dezakeen arazoaren inguruko informazioa eman ohi da.
Finean, mezua igorlea eta hartzailea elkartzen dituen gaia da. Testuinguruaren
ezaugarriek bilera itxuratzen laguntzen dute espazio fisikoaren,
elkarrizketaren iraupenaren, ordua edo egunaren, zehaztapenari esker. Azkenik,
elkarrekintzak igorle eta hartzailearen motibazioei, jarrerei edota paper
ezberdinduei buruz dihardu.

Hartzailearen edo elkarrizketatzailearen aldagaiaren barnean ezaugarri fisikoak
nahiz nortasunezko ezaugarriak, edota bere formakuntza eta esperientziari
loturikoak sar daitezke. Elkarrizketatzailearen sexua, adina,
elkarrizketatuarekiko hartzen duen distantzia fisikoa, ahots tonua, hizkuntza,
edota bere formakuntza mota, eta komunikazioari lotzen zaizkion gaitasun eta
abileziak kontutan hartzeko ezaugarriak dira.

Antzerako moduan, igorlearen edo elkarrizketatuaren ezaugarriek ere zeresan
handia dute elkarrizketaren bilakaeran. Zenbait aldagai ezaugarri fisiko edota
nortasun ezaugarriei lotuta badaude ere, motibazioa, arazoarekiko jabetza
maila, arazoarekiko jarrera, aldaketarako motibazioa, arazoaren ondorioak eta
sufrimendu maila, edota maila intelektuala eta lan nahiz famili egoerak ere
kontutan hartu behar dira hemen.

Testuinguru jakin horretan igorle eta hartzailearen artean helburu jakin bat
duen elkarrizketa bat ematen hasten da, non mezuak leku garrantzitsu bat
betetzen duen. Mezuaren baitan, ordea, ezaugarri ezberdinak dituzten osagaiak
daude. Jarraian ahozko eta ez-ahozko komunikazioaz arituko gara, edo beste era
batera esanda, mezuaren eduki digitalaz eta analogikoaz.

Ahozko komunikazioak zer eta nola esaten den barneratzen du. Zer esaten den
elkarrizketaren hitzezko edukiaz ari da, eta ebaluaketako testuinguruan,
arazoaren izaerari eta bere ezaugarriei dagokio. Nola esaten denak hitzezko eta
ez-hitzezko edukiak ditu: tonu emozionala, gai ezberdinei buruz hitz egiteko
erabiltzen den ordena, ahazten diren gauzak, garrantzirik ez ematea zenbait
gauzei, isiltasunak, etab. Ez-ahozko komunikazioak duen garrantzia dela eta,
ondorengo atalean berorren ezaugarriak modu zabalean azalduko dira.



         1. EZ-AHOZKO KOMUNIKAZIOA ELKARRIZKETAN

Aipatu dugun bezala, elkarrizketa komunikazio bide bat da, non gehienetan
ahozko bidetik izaten den informazioaren transmisioa. Hala eta guztiz ere, bide
honekin batera ez-ahozko bidea ere jorratzen da, non komunikazioaren edukiaz
gain, bi pertsonen arteko harremanari buruzko informazioa ematen den. Eta izan
ere, beste teknika batzuekin lortzen ez dugun informazio-iturri garrantzitsu
bilakatzen da. Hitzeko ez diren erantzunak hiru mailatan sailka daitezke, hiru
hauen artean koherentzia espero dela:
          o 1) Maila motorea (mimika, mugimendu bereziak,...)
          o 2) Maila paralinguistikoa (arnasketa, ahotsaren tonua, modulazioa,
            abiadura,...)
          o 3) Bi pertsonen arteko erlazio espazialen maila (kokapena,
            hurbiltasuna,...)

Bestetik, ahozko komunikazioa eta ez-ahozko komunikazioaren artean erlazioak
mota desberdinetakoak izan daitezke. Zehazki, sei erlazio motaz hitz egin
dezakegu:

1) Errepikapena. Ahozko bidetik zein ez-ahozko bidetik mezu berdina ematen
denean;

2) Kontraesana. Ez-ahozko bidetik, ahozko bidetik ematen den mezuarekin
kontrajartzen den beste mezu bat ematen denean;

3) Ordezkapena. Ez-ahozko komunikazioa, ahozko bidetik ematen ez den
informazioa ordezkatzen denean;

4) Osatzea. Ez-ahozko komunikazioak, ahozko bidetik ematen den informazio
gehiago emateko balio duenean;

5) Azentuazioa. Ez-ahozko komunikazioak, ahozko bidetik ematen den informazioa
indartzeko balio duenean;

6) Erregulazioa. Ahozko komunikazioa etena ez dagoela ziurtatzeko, ez-ahozko
bidetik informazioa ematen dugunean.

Kasu batzuetan inkongruentziak antzemango dira ez-ahozko bidetik eta ahozko
bidetik ebaluatzaileari heltzen zaioan informazioan. Halako kasuetan, ez-ahozko
bidetik iristen zaigunari sinesgarritasun handiagoa emango zaio, bide honetatik
emandako informazioa faltsutzea zailagoa baita. Oro har, hortaz, berriro
adierazko nahi da komunikaziorako erabil daitezkeen bi bideak kontutan hartzea,
elkarrizketak horretarako bidea ematen du.


         1. ELKARRIZKETATZAILEAREN EZAUGARRIAK

Hartzailearen edo elkarrizketatzailearen ezaugarrien artean lehenago
aipaturikoak badaude ere (ezaugarri fisikoak, nortasun ezaugarriak, edota
formakuntzari loturikoak), badira beste ezaugarri multzo bat
elkarrizketatzaileak emaitza hobeak eduki ditzan laguntzen dutenak. Honela,
jarrerari loturiko ezaugarriei, entzumenezko abileziei, eta komunikatzeko
abileziei buruz jardungo gara ondorengo lerroetan.

5.4.1. Elkarrizketatzailearen jarrerak

Behar bada hartzailearen ezaugarrien artean gehien aipatu ohi dena enpatiarena
da. Enpatia besteak aurkezten dizkigun kezka kognitibo eta emozionalak ulertu,
eta berorri transmititzean datza. Beraz, ibilbide bidirekazionala da, non
elkarrizketan dihardutenen arteko hartu-emanezko feedback bat sortzen den.
Enpatiak, batetik, bestearen lekuan jartzea, eta bestetik, bere ikuspegia nahiz
mundua ulertzeko era kontutan hartzea barneratzen du. Garrantzitsua da jarrera
enpatikoa geureganatzea rapport-a errazten baitu eta elkarrizketatuari
konfiantza eragiten baitio. Aldi berean, jarrera honekin interpretazioak alde
batera utz daitezke, epaiketarik ez delako egiten eta pertsona bakoiotzaren
askatasuna errespetatzen baita. Beraz, enpatiak bestearen arazoak ulertzea,
bere sentimenduak jasotzea, bere lekuan jartzea, besteak aurrera egiteko duen
gaitasunean koknfidantza izatea, bere askatasuna nahiz intimitatea
errespetatzea, den bezala onartzea, eta ez epaitzea barneratuko lituzke.

Jarrerei dagokienez, garrantzitsua da kontutan hartzea gertutasun afektiboa,
zaila baita urruntasunaren eta distantzia emozionalaren artean oreka lortzea.
Hurbiltasunezko jarrerak harrera eta kontentzioa barneratzen ditu, non hitzezko
nahiz ez-hitzezko komunikazioak paper garrantzitsua betetzen duten. Jarrera hau
gertutasun fisikoarekin, posturarekin, keinuekin eta errefortzuarekin
transmititzen da.

Zenbait egoeren aurrean elkarrizketatzaileak bere konpetentzia eta esperientzia
ere jakinarazi beharko ditu. Bere hitz egiteko moduak, eta gai ezberdinei buruz
jarduteko erak elkarrizketatuari aldaketarako aukera transmititu behar dio.
Honekin batera, elkarrizketatzaileak bere mugak ezagutzea ezinbestekoa da,
ziurrenik egoera batzuen aurrean kasua beste profesional bati utzi beharko
baitio.

Bestalde, elkarrizketatzailea malgua izatea oso garrantzitsua da, honek
elkarrizketan zehar gerta daitezkeen egoera ezberdinei modu errazago batean
egokitzen lagunduko baitu. Egoeraz gain, elkarrizketatuaren ezaugarriei
egokitzea ere ezinbestekoa izango da. Honela, maila soziokulturala, nahasteen
ezaugarriak, jarrerak, interesak, edota bizitzako helburuak asko aldatuko dira
igorle batetik bestera, eta komeni da malgutasunez eta tolerantziaz jokatzea.

Azkenik, zintzotasuna, jarrera irekia eta honestitatea elkarrizketatzaile
ororen ezinbesteko ezaugarriak dira. Hori dela eta, lehenengo elkarrizketatik
(testuan zehar aurrerago azalduko dena) konfidentzialtasunez eta
profesionaltasunez lan egingo dela argi utzi behar da.

5.4.2. Elkarrizketatzailearen entzumenezko abileziak

Entzumenezko abileziak, hitzezko jokaerak ez diren eta elkarrizketatzailearen
jarrerei lotuta dauden ezaugarriak dira. Begizko kontaktuak adibidez, harrera
egiteko eta gerturatzeko balio ohi du. Distantzia fisikoak gertutasuna eragin
dezake gehiegizkoa ez bada; azken kasu honetan bestearen espazio pertsonala
inbaditu baitezake, eta beraz, ezerosotasuna eragin. Gainera, besteak esaten
duena jarraitzen dela adierazten duten keinu eta espresioek erosotasuna eta
lasaitasuna bultza dezakete.

Igorlearen arazoen inguruko informazioa edukitzeko garrantzitsuagoa da entzutea
hitz egitea baino. Horregatik elkarrizketatuari hitz egiten utzi behar zaio,
berak dioenarekiko interesa adierazi behar da, konfiantzazko giroa bultzatzea
komeni da, rapport ona lortu behar da, etab.

Bestalde, jarrera hartzailea (receptiva) alde batetik, eta jarrera zuzentzailea
(directiva) bestetik, entzumen gaitasunaren ezaugarri dira. Honela, arreta,
zaratak ekiditea, elkarrizketatuaren isiltasunak antsietaterik gabe mantentzea,
bestea hitz egiten ari denean ez etetea, nahiz distortsioak eta orokortasunak
berbideratzen laguntzea, emozioak identifikatu eta onartzen laguntzea, besteari
bere ezinegona ulertzen laguntzea edota aldaketak proposatzea bezalako
jarduerak barneratzen dira entzumen gaitasunaren baitan.

Entzumenezko abilezien artean entzumen aktiboa bezala izendatu dena aipatzea
komeni da. Entzumen aktiboak enpatiarekin lotura handia du, eta beste izendapen
batzuekin ere ezagutzen da (ikuspegi teorikoaren araberakoak): enpatikoki
entzutea, aktiboki entzutea, guztiz entzutea, esate baterako.
Elkarrizketatzailearen ezaugarri hau zeinu ezberdinen bidez adierazten da.
Adibidez, hitz egiterakoan begizko kontaktua mantentzea, entzuten ari dela
adieraztea buru mugimenduen bidez edo baieztapenen bidez, besteak esaten duena
ulertzen dela adieraztea, etenak errespetatzea, galdera irekiak egitea, edota
bestea nola sentitzen den ulertzen dela adieraztea. Entzumen aktiboaren onurak
asko dira, eta batik bat hauek dira aipagarrienak: elkarrizketatua lasaitasun
sentsazioa lortuz joaten da, hitz egiten jarraitzeko gogoa areagotzen da,
antsietate edo beldur sentimenduak murrizten dira, egoera beste modu batean
ikustea lortzen da, iraganean baztertzen ziren sentimendu edo pentsamenduak
onartzen joaten dira, ongizate emozionala esperimentatzen da ulertua eta
onartua sentitzen delako.

Azkenik, elkarrizketatuaren interbentzioen ostean tarte luzeak uzteak ere,
entzumen gaitasuna errazten du. Honekin lotuta, isiltasun batzuk elkarrekintza
erraztu edo elkarrizketatuak hitz egiten jarraitu dezan baimentzen dute modu
egokian erabiltzen ikasten badira, eta ez tentsio-gune edo hutsegite bezala.

5.4.3. Komunikatzeko abileziak

Elkarrizketatzailearen jokaerak elkarrizketatua baldintzatzen du askotan,
hitzezko nahiz ez hitzezko komunikazioak bestearengan erantzun ezberdinak
eragiten baititu. Elkarrizketatzailea eta elkarrizketatua elkarrekintza
dihardutenez, eta bien artean feedback-eko prozesu bat sortzen denez,
elkarrizketatzaileak du elkarrizketaren nondik norakoak maneiatzeko
erantzukizuna. Elkarrizketaren prozesu hau modu egokian bideratzeko badaude
aipagarriak diren estrategia batzuk. Honela, batetik komunikazioa erraztu edo
mantentzen laguntzen duten estrategiak, eta bestetik, galderak egiteko
estrategiak aipa daitezke.

Komunikazioa bultzatzen edo mantentzen laguntzen duten estrategien barnean,
oihartzun teknika elkarrizketatuak emaniko informazioa errepikatzean datza.
Honek, elkarrizketaren norabidea zehaztea eta elkarrizketatua gaian bideratzea
ahalbidetzen du. Estrategia hau hitzezkoa ez den moduan ere erabili daiteke
burua mugituz edota mugimendu baten bidez jarraitzeko esanez, adibidez. Beste
teknika bat elkarrizketatuari hitza ematean datza “mesedez, jarraitu”, edo “zer
gehiago gertatzen zaizu?” bezalako interbentzioak eginez. Elkarrizketatua
baieztatzeko komentarioek eta komunikaziozko atzeraelikadurak ere, antzeko
moduan, hitz egiten jarraitu dezan balio dute. Honela laburpenak eginez
elkarrizketatuak esanikoa ulertu dugula ziurtarazi dezakegu, edota
elkarrizketatuari hitzezkoa ez den komunikazioari buruzko informazioa bueltatuz
gero, bere jokaera eta jarrerek besteengan sortu dezaketena jakinarazteko
balioko dio. Beste teknika bat seinalamendua da, non, elkarrizketatzaileak
elkarrizketatuak berak esaniko zerbait azpimarratu nahi duen, helburu zehatz
bat lortzeko interesgarriak izan daitezkeelako. Interpretazioa ere
komunikatzeko abilezien barnean topa dezakegu, non elkarrizketatzaileak, bere
jakintza lagun hartuta, elkarrizketatuak emaniko informaziotik harantzago
joaten den, euren ulermena errazteko asmoz.

Galderak egiteko moduei dagokienez, elkarrizketan zehar galdera mota ezberdinak
erabili ohi direla jakin behar da. Honela, galdera irekiek hasiera batean
elkarrizketatuak bere hitzetan eta modu erosoagoan arazoa azaldu dezan
bultzatzen dute. Hori dela eta, hasieran galdera mota hauek itxiak baino
egokiagoak izaten dira, lasaitasuna eta malgutasuna transmititzen baitute.
Galdera itxiak erantzun zehatzak lortu nahi direnean burutzen dira, eta arazoen
zergatiak mugatzeko edota diagnostikoa egiteko balio dute. Galdera berdina modu
ezberdinean ere egin daiteke elkarrizketatuak guztiz erantzun ez badu, modu
honetan berak bakarrik erantzun dezakeela ere transmitituz. Badira ere
erantzuna errazteko edota zehazteko ere erabiltzen diren galdera motak,
zeintzuk egoera jakin batzuetan elkarrizketatua lasaiago senti dadin edota
zerbait argitu dezan bultzatzen dutenak. Beste galdera mota batzuei esker
gaiaren norabidea kudeatu daiteke, edota galderan bertan erantzun bat eskaini
daiteke modu orientatzaile batean. Azkenik, konfrontazioa bultzatzen duten
galderak ere egin daitezke non elkarrizketatua arazoaren aurrean jartzea den
helburua.

Laburbilduz, gomendagarria da komunikazioa erraztuko duten estrategia hauek
erabiltzea, hasieran galdera irekiak burutuz, eta pixkanaka orokortasunetik
zehaztasunera abiatuz. Gainera, arazoaren inguruan progresiboki jardun behar
da, komunikazioaren hitzezkoak ez diren osagaiei arreta berezia eskainiz.
Entzumen aktiboak komunikazioa errazten duela ez da ahaztu behar eta, aldi
berean, elkarrizketatuari hitz egiten uztearen abantailak eta elkarrizketatua
etetearen kalteak kontutan hartu behar dira.


         1. ELKARRIZKETA MOTAK

Ebaluaketarako elkarrizketaz modu unitarioan hitz egiten ari bagara ere, argi
gelditu behar da elkarrizketa mota asko daudela. Tipologiak deskribatzeko,
irizpide asko har zitezkeen baina testu honen sarrerako helburua betetzeko,
normalean autoreek deskribatu dituztenak adieraziko ditugu hemen: a)
helburuaren araberako motak, b) egituratze mailaren araberako sailkapena, eta
c) ereduaren araberako sailkapena.

          o Helburuaren arabera. Helburua irizpidetzat hartuta, mutur batean
            ikerketa helburua duten elkarrizketak, eta beste muturrean
            elkarrizketa klinikoak izango genituzke (edo esku-hartze
            terapeutikoa eta orientaziokoak). Ikerketa helburuarekin egiten
            diren horietan lortzen den informazioa ikuspegi nomotetikotik
            egiten dira, arau orokorrak bilatzeko ahaleginetan, edo behintzat
            talde handiago batera orokortzeko asmoarekin. Bestetik,
            elkarrizketa klinikoak edo esku-hartze terapeutikoaren
            helburuarekin egiten direnetan ikuspegi ideografikoa egoten da,
            elkarrizketatzen diren pertsonengandik informazioa jaso, soilik
            hauengan baliagarria izango dena aldaketak sortzeko (edo
            orientazioa emateko) asmoz. Azkenik, dimentsio horren erdian
            kokatuko litzatekeen hautapen profesionaleko helburuarekin egiten
            diren elkarrizketak izango genituzke, non ez subjektuarengan
            efektua izateko ezta emaitzak talde handiago batera orokortzeko ez
            diren egiten.

          o Egituratze mailaren arabera. Elkarrizketak egitura handiagoa edo
            txikiagoa aurkez dezake. Horrela, hitz egiten da egituratu-gabeak
            diren elkarrizketez eta egituratuak diren elkarrizketez.
            Lehenengoetan ebaluatzaileak ez dio eskema jakin bati jarraitzen,
            baizik eta libreki garatzen du elkarrizketa profesionalak ezarri d
            (it)uen helburua(k) betetzeko. Bigarren kasuan, formatua finkoa
            egoten da, test normalizatuetatik banatzen ez dela. Edonola ere,
            muturretara joan gabe, nolabait elkarrizketa gehienak tarteko
            bidean egoten dira, eta hortaz, hirugarren kategoria edo multzo
            handi batean kokatuko lirateke: erdi-egituratuak diren
            elkarrizketetan. Hauetan, ez erabateko egitura finkatua, ezta
            inolako egiturarik gabe egiten diren elkarrizketak sartzen dira:
            gehienak, alegia. Deskribapen hau orokorra den arren, egituratzen
            maila desberdinek aipamen egiten diote zenbait alderdiri:
                # Galderak
                # Erantzunak
                # Elkarrizketaren burutzapena
                # Informazioaren erregistroa eta elaborazioa
                # Informazioaren interpretazioa

          o Ereduaren arabera. Elkarrizketak burutzeko modua aldakorra da,
            kokatzen den ereduaren edo paradigmaren arabera. Gauzak horrela,
            hitz egin genezake elkarrizketa fenomenologikoaz edo Rogeriarraz,
            elkarrizketa psikodinamikoaz, edo behabiorista edo jokabidezkoa.
          o Tenporalitatearen arabera.

         1. ELKARRIZKETA BEREZI BAT: LEHENENGO ELKARRIZKETA



         1. INFORMAZIOA JASOTZEKO ERAK

Elkarrizketa informazioa jasotzeko burutzen dugu, baina noiz da unerik
aproposena elkarrizketatzaileak datuak jasotzeko? Honetan ez dago erantzun
zuzenik, eta kasuan kasuko aztertu beharreko kontua da, aldeak eta kontrakoak
dituelako une bakoitzak. Horrela, aukera bat da elkarrizketa egiten ari garen
momentuan jasotzea, eta beste aukera bat litzateke elkarrizketa bukatu ondoren
informazioa gordetzea. Unean bertan jasotzeak baimentzen digu informazioa
galduko ez dugula ziurtatzea, baina aldi berean, ez-ahozko komunikazioari
arreta gutxiago emango genioke hori dela eta. Bestalde, elkarrizketa bukatu
ondoren jasoz gero informazioa, daturen bat ahaztea arriskua legoke, baina
elkarrizketatuari arreta handiago emateko aukera legoke. Bien arteko estrategia
konbinatua da ohikoena, alegia, datu txiki batzuk unean apuntatzea, baina
inpresio nagusienak (normalean elkarrizketan zehar ahaztuko ez genituzkeenak)
bukaeran jaso litezke.

Aipatu beharreko beste kontu bat da bitarteko teknikoak (grabagailua, bideoa,…)
erabiltzeko aukera. Hauen erabilera datuak objektiboki jasotzeko aukera gehiago
ematen digula ukatzerik ez dago. Horrekin, aukera izango genuke lehenengo aldi
batean jaso ez diren ez-ahozko komunikazioaren elementuak antzemateko, hala
nola beste lankide batzuekin kontrastatzeko aukera izatea. Hala eta guztiz ere,
kontutan hartu behar den zerbait da ebaluatuengan sor dezakeen erreaktibitatea
mailagatik, agian ez dela oso gomendagarria, guztiz beharrezkoa ez bada
behintzat. Hau da, ebaluatuak libreki adierazteko edo beste era batera
jokatzeko arriskua areagotzen da bitarteko teknikoak erabiltzen direnenan.

         1. ELKARRIZKETAREN KURTSOA

Elkarrizketaren 4 aldiez hitz egin genezake:
   1. Prestakuntza,
   2. Hasiera,
   3. Gorputza,
   4. Bukaera

Berez, elkarrizketaren jarduera, ebaluatuarekin batera egoten garen denbora
kontsideratuko bagenu, azken 3 alditan banatuko genuke (hasiera, gorputza eta
bukaera, alegia). Baina zenbait autoreren ikuspegia kontutan hartuko dugu, eta
aurretik izaten den prestaketarako aldia ere elkarrizketaren zati bat bezala
kontsideratuko dugu, besteak beste, elkarrizketaren bidezko ebaluaketaren
elementu osagarria delako. Deskribatuko ditugu, beraz, lau aldi hauek, eta
bakoitzean izaten diren mugarriak aipatuko ditugu orain.

1-Lehenik, esan bezala, prestakuntza aldia izango genuke.
Prestakuntzan ari garenean, eta aurrean elkarrizketatua izan baino lehenago,
esploratu beharreko alderdiak zehaztu behar dira. Horrela, azterketarako
egokiak diren irizpideak aukeratzeak elkarrizketaren helburuak finkatzen
lagunduko digu. Nagusiki, 3 eginbeharrez hitz egin dezakegu aldi honetan:

a) Batetik, irizpide aldagaien ezagutza izatea. Hau da, kasuaren gaia menperatu
behar dugu. Honela, elikaduraren nahasteaz kontsultatzera baldin badator
bezeroa, elikaduraren nahaste horrekin lotzen diren ezaugarriak,
zirkunstantziak eta ondorioak zeintzuk izaten diren, jakin beharko genuke.

b) Bestetik, elkarrizketatuaz dagoeneko ezagutzen dugun informazioa aztertu
beharko genuke (hitzordua hartzean edota deribazioa egin duen profesionalak
emana). Honek helburu bikoitza beteko luke: batetik, elkarrizketa planifikatzen
laguntzen digu, eta gainera elkarrizketatuari kasuan dugun interesa helarazten
diogu zeharka.

c) Eta azkenik, elkarrizketaren nolabaiteko plangintza egingo dugu, izango
dugun denbora mugatua kontutan harturik. Denbora mugatu horretan beharrezko
datu guztiak jasotzeko gauza izan behar gara, baina baita argiegi gelditzen ez
den konturen bat argitzeko edota etorkizunari begirako egitasmoak marrazteko
beta izan beharko genuke.

2-Prestakuntzaren ondoren, eta behin ebaluatua aurrean dugula, elkarrizketaren
hasierari ekingo diogu. Aldi honetan honako eginbeharrak izaten dira:

a) Hasteko, elkarrizketaren sarrera txikia baina osatua egingo da kasua
aurkezteko asmotan. Bertan elkarrizketatuaz dakizkigun datuak, egoeraren
kokapena eta gure buruaren aurkezpena egingo da, kasuaz berak duen
interpretazioa eskatuz.

b) Halaber, kontsultatzeko berak duen motiboa, bere igurikapen orokorragoak eta
zehatzagoak (alegia, zer lortu nahi duen), eta aurretik egindako saiakerak
beste profesional batzuekin ere ezagutu beharko genuke.

c) Honen ostean, ebaluaketa arrakastatsua izateko “nibelazioa” deituko dugun
zerbait gertatuko da. Orain arte geuk bakarrik galdetu dugu, eta elkarrizketari
ez diogu informaziorik eskaini ebaluaketako prozesu honetaz. Orain da momentua
adierazteko nola egingo dugun esplorazioa, zenbat denbora eta sesio eramango
digun, kontsultaren prezioa, eta abar. Hemen berak izan dezakeen zalantzak
argitzeko aukera egongo da, bera lasaiago, seguruago eta gugan konfiantza
handiagoa izateko.

3-Elkarrizketaren hirugarren aldia, “gorputza” izeneko aldia izango genuke.
Hau litzateke informazioa jasotzeko unea. Autoreen artean erabateko kontsentsua
ez dagoen arren, ohikoena izaten da joatea alorrak esploratzen ikuspegi zabal
batetik zehatzagoa den batera joz: hasierako galderak zabalgoak izanik, gero
aukera egongo da interesgarriak kontsideratzen diren alorretan sakonago
esploratzeko.

4-Azkenik, elkarrizketari amaiera ematen zaio “bukaera” deritzon aldiarekin.
Elkarrizketa bukatzeko, 3 eginbeharrez hitz egin dezakegu itxiera egingo duen
aldi honetan:

   1. Saioan lorturiko informazioaren laburpena egingo dugu
      elkarrizketatuarekin batera, edonork egin dezakeena, gehienetan
      elkarrizketatzailea den arren. Honek balioko digu argi gelditu ez diren
      edo kontrajarriak diren puntuak argitzeko, edota informazio garrantzitsua
      osatzeko.

   1. Bestetik, etorkizunera orientatu behar da elkarrizketa, bai
      elkarrizketatuak etorkizunaz izan dezakeen ikuspegia argitzeko,
      arrakastaren igurikapenari dagokiola, bai hurrengo saiora bitartean egin
      behar duenaz. Beraz, argitu behar diogu izan ditzaken zalantzak edo
      kezkak kasuaren arrakasta probabilitateaz, eta gidatu behar dugu hurrengo
      aldian ikusten dugun arte, nolabaiteko gida ematen. Hau are
      garrantzitsuago da inseguru, antsiati edo deprimiturik azaltzen diren
      horiekin, denboraren planifikazioa egiten laguntzen dielako.

   1. Azkenik, elkarrizketa une positibo eta borobilean bukatu beharko genuke.
      Ez da batere gomendagarria bat-bateko bukaera ematea elkarrizketari
      guztiz itxi ez diren gaiak behin atera ditugunean, irtenbiderik gabeko
      arazoak irekitzean, edota elkarrizketatua aldarte negatiboan sumatzen
      dugunean.

Nolanahi ere, gogorarazi behar da hemen elkarrizketa 4 alditan disekzionatu
dugun arren bere egitura agerian uzteko, praktikan osotasuna duen ebaluaketako
teknika bat gisa ulertu behar dugula. Eta, izan ere, ebaluatzeko egiten dugun
elkarrizketa ere esku-hartze helburuarekin izaten diren saioetatik kasu askotan
ere ez da banatzen praktikan.



         1. ELKARRIZKETA HAUR ETA NERABEEKIN

Aurretik aipaturiko komunikazioaren maneiurako estrategiez gain, haur eta
nerabeekin lan egiten duen elkarrizketatzaileak garapenaren eta haur eta
nerabeen psikopatologiaren ezagutza eta esperientzia izan behar du. Honek
arazoak testuinguran kokatzea baimenduko du adin edo bizitzako aldi zehatz bati
lotuz, eta garai ezberdinei dagozkien ezaugarriak patologikoak izan direnez
ezberdintzen lagunduz. Gainera, populazio honekin lan egiten duenak haur eta
nerabeen testuinguru sozialarekin harremana izan behar du; batik bat familiako
eta eskolako testuinguruekin. Honetaz gain, badaude ezaugarri batzuk bereziki
lagungarriak direnak adin tarte hauetan lan egiteko: umorearen erabilera,
berrikuntzarekiko interesa, plastizitatea, eta espero ez diren egoeretara
egokitzeko malgutasun berezia.

Haur eta nerabeen tratamenduak, gurasoekiko harremana ere barneratzen du.
Garrantzitsua da, bi guraso dauden kasuetan, bikotea kontutan hartzea eta baita
ere guraso bakoitza indibiduo bezala. Gainera, haurrarekiko harremana ere
ebaluatu behar da guztiak sistema familiar bezala kontsideratuz. Gurasoek seme-
alaben inguruko kontsulta egiten dutenean bi gurasoak lehenengo elkarrizketan
egotea ezinbestekoa da kasu gehienetan. Honekin batera espezialistarengana
joatea nork erabaki duen jakitea oso garrantzitsua da, honek familiako kideen
ikuspegiaren eta motibazioaren inguruan emango baitugu informazioa. Gainera, bi
gurasoak dauden kasuetan, oso garrantzitsua da diagnostikoan zehar bien
inplikazioa lortzea, eta bakoitzak nola hautematen duen seme-alabaren arazoa
jakitea.

Gaur egun jakina da haurrak eta nerabeak elkarrizketatuak izan behar direla
beren pertzepzio eta bizipen propioak baitituzte arazoen aurrean. Nahiz eta
adin tarte honetako elkarrizketatuekin eginiko elkarrizketek lehenago
deskribaturiko ezaugarri komun asko izan, badira zenbait ezberdintasun,
gehienetan adinari eta haurraren arazoari lotuak daudenak.

Bost urte arteko haurren arazoen inguruko informazioa jasotzeko, ezinbestekoa
izaten da gurasoen laguntza. Honetaz gain, lau eta bost urte bitartean teknika
proyektiboen erabilera nagusitzen da, batik bat, marrazkien erabilerarekin.
Seitik hamaika urte bitarteko haurrekin elkarrizketatzaileak harreman bat
ezartzeko aukera gehiago izango ditu, nahiz eta honen kalitatea haur
bakoitzaren garapenaren araberakoa izango den. Hamabi urtetik aurrera harreman
zuzenagoa ezartzen da nerabeekin eta gurasoek ebaluaketa prozesuan garrantzia
galtzen joaten dira.

Haur eta nerabeekin aurrera eramaten den elkarrizketak ezagutzazko fasea,
arazoaren identifikazioaren fasea, eta agurraren fasea bilduko lituzke. Aldi
guztiak garratzitsuak badira ere, bigarren fasean biltzen da informazio
kopururik handiena. Honela, arazoaz gain, haur edo nerabearen interes, emozio
eta kezken inguruko informazioa, eskolarekin loturiko informazioa, harreman
sozialei loturikoa eta aldaketarako motibazioari loturikoa aipa daitezke.
Gainera, nerabeekin jardutean, nerabezaroan oso garrantzitsuak diren gaiei
buruzko informazioa biltzea gomendatzen da; hala nola, sexualitatea, aldaketa
fisikoak, lagunekiko harremanak, sustantzien erabilera edo kontsumoa, edota
igurikapen profesionalak.

         1. ELKARRIZKETAREN BERME METODOLOGIKOAK

Bide honetatik jasotzen den informazioaren kalitatea aztertzean,
elkarrizketaren baliotasunaz eta fidagarritasunaz hitz egin dezakegu.
Baliotasunari dagokiola, bi alderdiri erreparatu beharko genieke. Batetik,
edukiaren baliotasunari, non garrantzizkoak diren eduki guztiak jaso beharko
liratekeen elkarrizketan zehar, kasu zehatz horretarako inportantzia duten
alderdiak esploratuz. Bestetik, baliotasun ekologikoaz hitz egin dezakegu, non
elkarrizketatzaileak galdetu beharko liokeen bere buruari bezeroaren ahozko
informazioa elkarrizketan zehar zein puntutaraino bere egoera ordezkatzen duen
inguru naturalean. Honi ezezko erantzuna emateko beharrean bageunde,
elkarrizketak ez luke baliotasun ekologikorik.

Fidagarritasunari dagokiola, bi mota aipa daitezke hemen: ebaluatzaileen
(epaileen arteko) fidagarritasuna eta test-birtest fidagarritasuna. Lehenengoak
bi ebaluatzaileek ondorio edo emaitza berdinetara iristean datza (bakoitzaren
subjektibotasunak paperak jokatzen ez duela adieraziko lukeena), eta garrantzi
handia du diagnostikoa ematerakoan. Bigarrenak, aldiz, klinikan ez litzateke
hain inportantea izango, denboran zehar aldaketarik ez egotea ez baita espero
(juxtu kontrakoa bilatuko genuke tratamenduak ondo funtzionatu badu); bai,
ordea, ikerketaren helburuarekin egiten diren elkarrizketan aztertu beharreko
zerbait litzateke.

Oro har, esan genezake elkarrizketak arrakastatsua litzateke hiru baldintza
hauek betetzen direnean: a) datuen eskuragarritasuna (ebaluatuak informatu
dezakeen fenomenoaz aritzea elkarrizketan), b) elkarrizketatuaren ezagupena eta
ulermena bere paperari dagokiola (hau da, ebaluatzaileak informazioa jaso behar
duela laguntzeko gauza izateko, eta ebaluatuak hori eman behar diola
elkarrizketatzaileari honek bere funtzioa ongi betetzeko, eta c)
elkarrizketatuaren motibazio nahikoa (hau gabe, ez baitago informazio zehatzik
lortzerik ezta esku-hartze eraginkorra planteatzerik).

Edonola ere, badira zenbait gomendio elkarrizketatzaile ona izateko (Loretto,
1986; Fisseni, 1990). Hemen, ordea, aipatuko ditugu normalean
elkarrizketatzaileek egiten dituzten akats arruntenak:

          o Jasotzen den informazioa ez zehaztea;

          o Galdera itxien % handia eta galdera irekien % txikia erabiltzea;

          o Elkarrizketatuari elkarrizketa zuzentzen uztea;

          o Elkarrizketa gehiegi zuzentzea;

          o Elkarrizketatuaren sentimenduaz (lotsa eta abar) gehiegi
            arduratzea;

          o Galdera gehiegi “bide batez” egin nahi izatea;

          o Ahozkoa ez den komunikazioaren balorea ahaztea;

          o Elkarrizketatua moztea.


         1. ELKARRIZKETAREN ABANTAILAK ETA DESABANTAILAK

Ebaluazio Psikologikoaren testuinguruan eta ebaluatzeko helburuarekin burutzen
den elkarrizketak zenbait abantaila eta desabantaila ditu ebaluaketarako
erabiltzen diren beste teknikekin alderatuta. Hauexek litzateke elkarrizketaren
abantaila nagusienak.

          o Pertsonarteko erlazioa. Informazio jasoketa erlazio baten
            testuinguruan gertatzen da, ebaluatuak interakzioan dituen
            ezaugarriak antzematen direla.

          o Malgutasuna. Elkarrizketa teknikak aukera ematen du esploratzeko
            gai desberdinen inguruan aurrera eta atzera joaten, baita gai
            batzuetan gehiago edo gutxiago sakontzen. Beste teknikek ez dute
            horrelako malgutasunik eskaintzen.

          o Behatzeko aukera. Ebaluatzailearen aurrean izaten diren fenomeno
            psikologikoak behatzeko aukera ematen du elkarrizketak. Horrela,
            ahozko komunikazioak ematen duen aberastasuna jaso daiteke.

          o Informazio kantitate handiak erregistratzeko aukera. Hain zuzen
            teknika honek malgutasunagatik aukera dago interesgarri egiten
            diren gaiez informazio gehiago sakontzeko.

          o Beste teknikekin ebaluatu ez diren pertsonak ebaluatzeko aukera.
            Elkarrizketa egitean, ebaluatzaileak ebaluatuaren egoerari eta
            ezaugarriei egokitzeko aukera dago. Badira zenbait ebaluatu galde-
            sortak edo testak betetzeko ezintasuna dutenak, maila kultural
            baxuegi dutelako itemak ulertzeko, irakurtzeko zailtasunak
            dituztelako, edota haurren kasuan, astunegi edo aspergarri egiten
            zaielako. Egoera horietarako elkarrizketa alternatiba ezin hobe
            bilakatzen da.

Bestetik, ebaluatzeko helburuarekin burutzen den elkarrizketak desabantaila
batzuk ere baditu. Besteak beste, hauek lirateke azpimarragarrienak.

          o Koste altua. Beste teknikekin alderatuta, askoz denbora gehiago
            behar izaten da bezero bakoitzean, eta hau bereziki garrantzitsua
            da ebaluatu beharreko pertsona kopuru osoa handia baldin bada.

          o Zenbait soslairen interferentzia. Elkarrizketaren bidez jasotzen
            den informazioa, beste tekniketan bezala, soslai batzuen
            interferentzia egoten da. Adibidez, ebaluatzailearen igurikapenak.


