













                            7. gaia. AUTO-INFORMEAK
















                                                         KAPITULUAREN HELBURUAK

    * Auto-informeen bidez ebalua daitezkeen aldagaiak zeintzuk diren
      ezagutzea.
    * Auto-informea baldintzatzen duten egoerak zeintzuk diren ezagutzea.
    * Auto-informe mota erabilienak zeintzuk diren ezagutzea.
    * Auto-informeen alderdi metodologikoez jabetzea.


7.1. AUTO-INFORMEEN DEFINIZIOA

Ebaluazio psikologikoko adituak eta autoreak ez dira ados jartzen metodo hau
definitzean, ez bada gutxieneko ezaugarri honetan: auto-informea litzateke
subjektu baten bere edozein adierazpenen inguruan ematen duen ahozko (edo
idatziko) mezua. Hemendik aurrera, zailagoa da kontsentsu batera iristea, eta
besteak beste, ez dago adostasunik elkarrizketa auto-informe mota bat bezala
kontsideratzeko ala ez. Auzi hau albo batera utzita, aurretik emandako
definizioan sar litekeen metodoez eta aukerez hitz egingo dugu kapitulu
honetan.

Teknika hau ez zegoen konduktistek ongi ikusia 70ko hamarkadara arte, baina
gaur egun eredu guzietatik ikusten da bere erabilera neurri handiago edo
txikiago batean. Esan daiteke gaur egun gehien erabiltzen den teknika dela,
edozein eredutan kokatzen den psikologorengatik, batez ere hemen elkarrizketa
sartzen baldin badugu.



         1. EBALUA DAITEZKEEN ALDAGAI MOTAK

Auto-informe metodoaren bidez hainbat aldagai ebaluatu daitezke. Hain zuzen
honetan ere badatza metodo honek duen beste abantaila bat. Ikus dezagun, bada,
ebalua daitezkeen balizko aldagai guztiak eta euren ezaugarriak.

    * Nortasuneko ezaugarriak edo dimentsioak: Hauek normalean izaten dira
      tresna tipifikatuak, prozedura psikometrikoei jarraitzen dietenak, eta
      baremo arauemaileen arabera ebaluatzen direnak. Hauen azpian dagoen
      oinarria da jokabide auto-informatua izango dela subjektu guztiengan
      neurri batean dagoen atributuaren seinale gisa. Berez, edukiak
      ebaluatzeko ezaugarriarekin lotura ez du beti, zeharka agertzen baita
      askotan lotura hori. Elementuak estrategia desberdinez aukeratuak izan
      daitezke, eta hauen artean estrategia arrazionala, enpirikoa, eta
      faktoriala kokatzen da. Subjektu-arteko diseinuen bidez eginiko
      ebaluaketak izaten dira, eta elementuak modu orokorrean izaten dira
      formulatuak. Adibideen artean hauek aipa genitzake: EPI, 16PF, eta MMPI.

    * Egoerak: Hauek testuinguruko baldintza zehatzei loturiko egoera
      emozionalak dira. Egoera zehatzei lotzen diren jokabideen laginez osatuta
      egoten dira. Eta elementuak teorikoki aukeratuak edo irekiak izan
      daitezke. Adibideen artean STAI-E aipa genezake.

    * Jokabidezko zerrenda klinikoak: Hauek jokabide motorea, kognitiboa, eta
      fisiologikoaz, jokabideen lagin gisa hartuak izaten dira, eta ez
      ezaugarri intrapsikiko gisa. Hauen bitartez jokabidezko nahasteak
      ebaluatzen dira. Hemen erabilgarritasun graduak aipatzen dira ebaluatu
      beharreko datuen arabera: a) ordezkaezinak dira arazoaren lehen
      zehaztapenerako, b) beharrezkoak dira jokabide-arazoa kognitiboa denean
      (pentsamendu obsesiboak, adibidez), eta c) erabilgarriak dira jokabide-
      arazoarekin lotzen den inguruneko datuez informazioa emateko.

    * Prozesu eta egitura kognitiboak: Hauek konstruktu kognitiboak ebaluatzeko
      aukera ere ematen digute. Honekin inguruneaz subjektuak duen hautemateei
      loturiko auto-informeak (sinesmenak, atribuzioak,...), edota jokabide-
      arazoaren aurrean subjektuak ematen dituen auto-mezuak edo auto-
      instrukzioak, eta arazo baten ebazpenerako jarraitzen diren prozesu edo
      estrategia kognitiboak izaten dira, edota funtzionamendu motibazionala
      (igurikapenak, barne edo kanpo estimulu indargarriak,...) ebaluatzeko.
      Kasu honetan ez genuke beste biderik ebaluaketarako auto-informe baten
      bidez ez balitz, soilik subjektuak berak eman ditzakeelako informazioa
      alderdi kognitibo hauetaz.







         1. AUTO-INFORMEAREN BALDINTZAK

Auto-informeen bitartez lortzen den informazio anitza da, eta bere
aldakortasuna neurri batean auto-informea baldintzatzen duten zenbait
egoeragatik izaten da. Hauek denbora, egoera, galderak, erantzunak eta auto-
informeen eraikuntza eta emaitzen trataera lirateke. Ikus dezagun, bada,
hauetako bakoitza.

    * Denbora. Subjektuak bere buruaz informazioa ematean, garrantzia dauka
      zein unetan ari den informazioa ematen. Horrela, hemen desberdintzen da
      auto-informe erretrospektiboez, konkurrenteez, eta etorkizunekoez.
      Iraganaz informazio ematen kontutan izan behar dugu, zehaztasun maila
      gutxitu daitekeela, batez ere haurtzaroko pasarteez ari gara galdetzen.
      Auto-informe konkurrenteak une berean gertatzen ari den zerbaitez
      informatzea dakar. Kasu honetan, litekeena da subjektuak soilik alderdi
      mugatuez informatzea, alderdi garrantzizkoez informatzea, eta
      erreaktibitateak eragitea hemen. Eta azkenik, etorkizuneko informazio
      igurikapenei lotuta egongo dira, eta beti definizioa, intzertidunbre
      puntu batez hornituak egongo dira.

    * Egoera. Non ematen duen informazioa subjektuak ere ez da anekdotikoa
      izango. Horrela, ezberdindu daiteke laborategian edo kontsultan ematen
      den informazioaren artean (test situazionala, role-playing, eta eginbehar
      kognitiboak) eta egoera naturalean ematen den informazioaren artean.
      Laborategian (edo kontsultan) emandako informazioak beti izango luke
      baliotasun ekologikoaren gabeziarako arrisku handiagoa.

    * Galderak. Hemen subjektuak informazioa emango du galdera bati erantzunez.
      Hortaz, zein nolako galderak planteatzen zaizkion ere bere garrantzia
      izango du. Hiru galdera mota ezberdindu daiteke hemen: a) galdera
      egituratuak, non orokortasun graduak ere egon daitezkeen (adibidez, ez da
      gauza bera izango “tentsu zaude?” bezalako galdera orokorrago galdetzea,
      edo “igogailuan joatean takikardia sentitzen duzu?” bezalako galdera
      zehatzagoa egitea); b) galdera erdi-egituratuak (hemen auto-erregistroak
      sartuko lirateke); eta c) galdera egituratu gabeak (hemen autobiografia
      eta “ahots gorako pentsamendua” sartuko lirateke).

    * Erantzunak. Galdera desberdinak egoteaz hitz egin badugu, erantzun mota
      desberdinak ere plantea daiteke. Izan ere, auto-informeetan lau erantzun
      moten artean ezberdintzen dugu: a) erantzun irekia (“ahots gorako
      pentsamendua” eta hitzen asoziazioa); b) erantzun dikotomikoak (Bai/Ez;
      Egia/Gezurra; bi baieztapen); c) erantzun eskalarrak (non eskalan baten
      arabera graduatzen diren erantzunak); eta d) aukera ipsatiboak
      (lehentasun ordena planteatzen dutenak).

    * Auto-informeen eraikuntza eta emaitzen trataera. Azkenik, informazioa
      eskaintzeko, egin diren tresnen oinarriak ere bere eragina izango du.
      Gauzak horrela, tresna horiek: a) ikuspegi arrazionaletik eraikiak egon
      daitezke (teorian oinarrituta, alegia), b) ikuspegi enpirikotik egon
      daitezke eraikiak (MMPI bezalako kasuetan), c) ikuspegi faktoriak batetik
      egon daitezke eginak (16PF eta EPI tresnetan gertatzen den bezala), edota
      d) taldeko diseinuei erantzuten diete datuen trataerarako.


         1. AUTO-INFORME MOTAK

Kapituluan sarreran dagoeneko aurreratu dugun bezala, auto-informe etiketaren
azpian teknika asko sar litezke, eta hortik dator nahasmena eta autoreen arteko
desadostasuna. Guk hemen kontsideratu diren guztiak jorratuko ditugu. Gauzak
horrela, mota hauek aipa daitezke: 1) elkarrizketa eta antzekoak; 2) galdera-
sortak, inbentarioak, eta eskalak; 3) auto-erregistroak; eta 4) ahots gorako
pentsamenduak. Ikus ditzagun, bada, hauen ezaugarri nagusienak.

    * Elkarrizketa eta antzekoak. Hauek lirateke subjektuak norbere buruaz
      informazioa ematean ebaluatzaileari. Elkarreragineko formatu batean izan
      daiteke, baina autobiografiak eta historia klinikoa ere sartuko lirateke
      kategoria honetan.

    * Galdera-sortak, inbentarioak eta eskalak. Kasu honetan baieztapen edo
      galdera multzo zehatza egoten da. Egituratuak dira (bai galderan eta bai
      erantzunean) era erabilienak dira. Nortasuneko aldagaiak ebaluatzeko
      erabiltzen dira batik bat. Hiru mota desberdindu daitezke mota honen
      barnean: a) galdera-sortak (erantzun dikotomikoak dituztenak); b) eskalak
      (graduazioko erantzunak dituztenak); eta c) inbentarioak (erantzun
      nominalak dituztenak, zerrendaren ordenazioa). Kapituluaren bukaeran hiru
      mota hauen adibideak agertzen dira.

    * Auto-erregistroak. Hauekin posible egiten da jokaera mota askoren
      ebaluazioa (jokabideak, kognizioak, afektuak). Hauek norbere behaketatik
      eratortzen dira, eta bi momentu dituzte: norbere jokabidea behatzea eta
      berau erregistratzea. Teknika erdi-egituratua gisa kontsidera daitezke,
      protokolo bati jarraitzea ezinbestekoa delako. Eta egoera naturalean
      gertatzen dira, horretarako lau dispositibo mota erabil daitezkeela: a)
      arkatz eta paperekoak; b) erantzun zenbatzaileak (botoia sakatzea); c)
      denborako dispositiboak (autokronometratu jokabidearen iraupena); eta d)
      dispositiboa elektronikoak (magnetofoiaz grabatzea).

    * Ahots gorako pentsamenduak. Hauekin batez ere jokaera kognitiboak, eta
      gertatzen diren unean, ebaluatzen ditugu. Hauek egituratu-gabeak dira
      erantzunetan, eta ahozko adierazpen konkurrentea inplikatzen dute. Hauek
      beti laborategiko erregistroa ekartzen dute (non erreaktibitatearen
      kontrolik ez dagoen), eta batik bat hiru prozedura desberdintzen dira
      hemen: a) etengabeko monologoa (adierazpenak eginbeharrak dirauen
      bitartean); b) pentsamenduen laginak (ebaluatzaileak eskatutako unean);
      eta gertakarien erregistroa (non subjektuak erabakitzen duen noiz izan
      daitekeen jokabide interesgarria ebaluatzailearentzat).


         1. AUTO-INFORMEEN ALDERDI METODOLOGIKOAK

Kapitulu osoan zehar azpimarratu dugun bezala, auto-informeak oso multzo
heterogeneoa da, eta hortaz, zaila da beraien alderdi metodologikoez jardutean
modu unitarioan. Horregatik, baliotasunaz eta fidagarritasunaz ari garenean,
ezaugarri psikometriko hauek aldakorrak direla esan dezakegu. Aipatu behar
baditugu gehienetan eragin dezaketen (eta hortaz, ekiditen saiatu behar
ditugun) soslai iturriak, ondorengo hauek lirateke:

          o Simulazioa. Subjektuak bere buruaz informazioa egiatasunez eman
            beharrean, nolabaiteko faltsutasuna erantzuten du. Hau ohikoagoa da
            nerabeen artean, eta soslai hau ekiditeko eskala bereziak eranstean
            dira auto-informe batzuetan; adibidez, MMPIren L edo EPIren S
            eskalak simulazioa kontrolatzeko eginak dira.

          o Gizarte desiragarritasuna. Honek sozialki ondo ikusia den irudi bat
            emateko subjektuaren ahaleginak jasoko lituzke. Nolabait, egokiera
            pertsonalaren zeharkako adierazlea ere bada.

          o Erantzuteko joerak. Hau subjektu batek era jakin batean erantzuteko
            duen joera jasoko luke, eta modalitate desberdinak daude hemen:
                # Akiestzentzia. Beti baiezko erantzuna, edo plantaatzen diren
                  galderekin bat etortzeko joera jasoko luke. Honekin
                  apurtzeko, esaldi batzuk planteatzen dira, non ebaluatzen den
                  konstruktuaren kontrako ildoa planteatzen den.
                # Eskalako erroreak. Hemen jaso daiteke subjektu batzuk euren
                  erantzunak ematerakoan, soilik erdiko aukerak hautatzea eta
                  inoiz ez (edo gutxitan) muturreko aukerak hautatuz (joera
                  zentrala), edo alderantzizko joera bat, non subjektuek euren
                  erantzunak ematerakoan, muturreko aukerak hautatzea eta inoiz
                  ez (edo gutxitan) muturreko aukerak hautatuz (larritasuna).


Azkenik, atal hau ez genuke bukatu bahiko auto-informeen kalitatea hobetzen
duten baldintza batzuk aipatu gabe. Hortaz, gure ahaleginak norabide honetan
egin beharko genituzke, auto-informe bidez jasotako informazioa kalitatezkoa
izatea nahi baldin badugu:

          o Subjektuak motibatuak egotea.

          o Informatu beharreko gertakariek gaurkotasuna izatea.

          o Subjektuek esperientzia egoeraz eta jokabideaz.

          o Inferentzia gutxi egon behar izatea (ebaluatzekoa ez bada).

          o Ebaluatzaileek inferentzia gutxi egin behar izatea.

          o Galderak zehatzak eta zentzu bikoitzik gabekoak.

          o Erantzunak irekiak izatea.



