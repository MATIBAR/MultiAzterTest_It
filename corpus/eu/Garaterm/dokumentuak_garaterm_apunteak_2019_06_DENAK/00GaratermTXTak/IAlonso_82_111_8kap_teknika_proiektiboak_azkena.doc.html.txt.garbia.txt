                                       8. gaia. TEKNIKA PROIEKTIBOAK                                                                    KAPITULUAREN HELBURUAK      * Teknika proiektiboak zer diren jakin eta euren ezaugarri nagusienak       ezagutzea.     * Teknika egituralak, tematikoak, expresiboak, konstruktiboak eta       asoziatiboak ezagutzea.     * Teknika proiektiboak psikologiako zein alorretan erabiltzen diren       ezagutzea.     * Teknika proiektiboak zertarako erabiltzen diren ezagutzea.   8.1. SARRERA  Lawrence Frank-ek (1939) Teknika Proiektibo bezala, nortasuna aztertzen duen froga kategoria bat deskribatu zuen, non banakoak tintazko mantxak, laminak edota amaitu gabeko esaldiak bezalako estimuluen aurrean modu askean erantzuten duen; pertsonek euren pertzeptzio, sentimen, ezaugarri edo gatazkak erantzun horietan proiektatzen dituztenaren ideia hartzen da oinarritzat.  Aurrekari historikoak: 1) Jung-en “Hitzen asoziazioa” teknikaren ezarpena (1906) 2) Rorschach-en “Psychodiagnostik” lehen edizioa (1921) 3) Murray-ren “Explorations in Personality” (TAT-en oinarria, 1938)  Eredu psikoanalitikoak eragin handia izan du banakoen erantzunen interpretazioan, eta behar bada hori dela eta, ez da harritzekoa pentsamendu psikoanalitikoa nagusitu zeneko urteak izatea teknika hauekiko interes handiena egoniko garaia. Garrantzitsua da jakitea hala ere, estimuluen aurrean egiten den proiekzio hau ez dela esparru psikoanalitikoan erabiltzen den proiekzioaren moduan ulertzen. Terminoen gainjartze hau ekiditeko helburuarekin eredu batzuek apertzepzio hitza erabiltzen dute proiekzio hitza erabili ordez.  Teknika hauen egitura eta lortzen diren erantzunen ezaugarriak direla eta —ez da erantzun “zuzenik” espero eta guztia izan daiteke interpretagarri edo baliagarri—, ebaluazio testuinguru hau nortasunaren barne-osagaiak azalarazteko egoera aproposa izan daiteke. Hori dela eta, teknika proiektiboak nortasunaren egituraren zatirik sakonenak argitzeko baliagarriak direla pentsatzen da. Honela, teknika hauen bidez lortu nahi den helburua banakoaren barne-mundura sartzea litzateke, pertsonaren esperientzia subjektiboaren kontzeptualizazioa eta ulermena baimentzeko.  Gehienetan psikologo klinikoei erantzun proiektiboen interpretazioak beste informazio iturri batzuekin kontrastatzea aholkatzen zaie. Teknika hauek, batik bat, alor klinikoan erabiltzen dira jokaerazko tekniken osagarri bezala; izan ere, azken hauek analitikoagoak dira, proiektiboek pertsonaren ikuspegi orokorrago eta sintetikoago bat eskaintzen diguten bitartean.                 1. Definizioa  Teknika Proiektiboen definizioa Lindzey-k (1961) egin zuen, eta erantzun subjektibo kopuru ugari bat eraginez, pertsonaren alderdi inkontzienteak azalarazteko bereziki sentikorrak diren tresnatzat deskribatu zituen. Honetaz gain, dimentsio anitzak dira eta, nahiz eta banakoak testaren helburuari buruzko ezagutza urria izan, datu asko eta aberatsak lortzen dira eurekin. Arrunki, aurkezten diren estimuluak anbiguoak dira, banakoaren irudimena eragiten da, ez da erantzun zuzenik edo okerrik ondorioztatzen eta interpretazioak analisi orokor bat eskatzen du.  Fiske-k (1971) teknika proiektiboak behaketa prozedimendu bezala kontsideratu behar direla zioen; bere aburuz, tipifikatutako material baten bidez, pertsonen mundu subjektiboaren adierazleak sortzen baitira. Horrela, teknika hauek barne- ezaugarriak behatzeko orduan anplifikatze bide bat direla esan genezake. Gainera, zeharkako metodoak direnez, nortasunaren nahasteak ebaluatzerako orduan abantailak eskaintzen dituzte, batik bat autoinformeetan erantzute alborapena adierazten duten banakoetan.  Educational Testing Service (ETS)-ek (1991) modu honetan definitzen ditu teknika proiektiboak: erantzun ez-egituratu bat eskatzen duten neurriak dira, zeintzuk banakoaren nortasunaren edo kognizioen ebaluaketa egiten duten. Murray-k (1971) eginiko definizioa ere asko erabiltzen da teknika hauen nondik norakoak zehazterako orduan. Egile honek intentziodun prozedimendu aztertzailetzat hartzen ditu; hauek sistematikoak eta zeharkakoak dira, ia egituratu gabeko material edo egoerak, eta banakoak, eurekin modu aktibo eta espontaneoan elkarreraginean, egituraketa bat emateko ahalegina egiten du, honen emaitza eduki ideazionalen, emozionalen eta jarrerazkoen azalaraztea delarik.  Teknika proiektiboen helburua nortasunaren ebaluaketa orokorra egitea da, hau da, ez dute euren arreta ezaugarri isolatuen neurketan jartzen baizik eta nortasunaren irudi konposatu batean.  Nahiz eta, orain artekoan adierazi dugun bezala, teknika hauek babesten dituen marko teoriko pisutsuena psikologia psikodinamikoarena izan, Gestalt teoriak eta E-R paradigmak ere defendatzen ditu euren erabilera. Honela, teoria Gestaltikoan nortasuna eta pertzeptzioa batera doazen elementuak direla aipatzen da; banakoak, euren nortasunaren ezaugarrien arabera, estimuluen dimentsioetara (kolorea, forma, itzalak…) modu ezberdinean dira sentikorrak.                 1. Ezaugarriak  Profesionalak hartzen duen ikuspegi teorikoa edo teknika hauek azaltzeko erabili nahi den ikuspuntua edozein izanik ere, teknika proiektiboetan komunak diren suposizio batzuk daudela onartzen da. Hauek dira garrantzitsuenak:      * Teknika proiektiboen abiapuntua subjektuak oinarrizko nortasun egitura       egonkorra duela da. Egitura honek subjektu bakoitzean era bereizian       antolatuta dauden dimentsio batzuk ditu. Teknika proiektiboetako       erantzunek egitura honen azterketa egitea baimentzen dute.      * Nortasunaren egituraren antolaketak sakontasun maila desberdinak eskatzen       ditu bere analisia egiteko. Honela, Rorschach bezalako teknikek       nortasunaren egiturazko ezaugarriak aztertzen dituzten bitartean, beste       teknika batzuek, TAT esate baterako, azalekoagok diren ezaugarriak       aztertuko ditu.      * Nortasunaren egitura osatzen duten ezaugarri behaezinen eta banakoen       jokaeraren arteko harremana dagoenez, nortasunaren egituraren analisiak       jokabidea aurresatea baimenduko du.      * Material proiektiboaren aurrean ematen diren erantzun guztiak       adierazgarriak izango dira, ez kasualak; beraz, nortasuneko seinale gisa       ulertuko dira.      * Teknika proiektiboen bidez aurkezten diren estimuluak zenbat eta       anbiguoagoak izan, orduan eta gehiago azalduko dute banakoaren nortasuna       berorren erantzunen bidez.      * Banakoa bere barne munduaren eta ematen dituen erantzunen arteko       erlazioaz ez denez kontziente, zaila da ematen dituen erantzunak       faltsutzea. Hau dela eta teknika hauek kamuflatu eta inboluntariotzat har       daitezke.      * Teknika proiektiboen aurrean emaniko erantzunen analisia kualitatiboa eta       holistikoa izan behar du.  Nahiz eta hauek izan teknika proiektiboen oinarrizko ezaugarriak, teknika hauek talde heterogeneoa osatzen dute. Horrela, aurkezten diren estimuluak hitzezkoak (ahozkoak nahiz idatzikoak), ikusizkoak edo manipulaziozkoak izan daitezke; hau dela eta, banakoek burutu beharreko lana asoziaziatzailea, interpretatzailea, manipulatzailea edo aukeratzailea izango da.  Nahiz eta teknika proiektiboen sailkapen ugari egon, guk proposatzen duguna hau da: teknika egituralak, teknika tematikoak, adierazpeneko teknikak, teknika konstruktiboak eta teknika asoziatiboak.            1. TEKNIKA EGITURALAK: RORSCHACH  Teknika egituraletan, egitura gutxiko material bisuala aurkezten da, non subjektuak zer den edo zeren antza duen adierazi behar duen. Oinarrizko hipotesi proiektiboa, subjektuak, egiturarik gabeko material bati egitura jartzen dionean, bere nortasunaren ezaugarriak islatzen dituela izan da. Ikuspegi honetatik abiatuz, Rorschach-en materiala da, ziurrenik, egiturarik gabeko material ideal honetara gehien hurbiltzen dena.  Teknika hau 1921ean argitaratu zuen Herman Rorschach-ek “Psikodiagnostikoa: pertzepzioan oinarritutako test diagnostiko bat” izenpean, eta egin behar pertzeptibo bat bezala aurkeztu zuen. Egilearen 1922ko heriotza goiztiarraren ondorioz jatorrizko datu eta arau gutxi ditugu, eta behar bada hori dela eta, kodifikazio, balorazio eta interpretazio sistema ezberdinak eratorri ziren. Honek guztiak ez du lagundu teknikaren baliagarritasunean, teknikak kritika ugari izan dituelarik.  Gaur egun gehien erabiltzen den sistema Exner-ena (1974) da. Egile honek eginiko iradokizunak formakuntza akademikoan, ikerketan nahiz praktika klinikoan hartu du lekua, eta frogaren sistematizaziorako eta estandarizaziorako buruturiko ahaleginik handiena izan da. Lan honen ondorioz, teknikak nortasunaren ezaugarriak aztertzeko beharrezkoak diren garantiak lortu dituela esan genezake.  Hala eta guztiz ere, eta nahiz eta arau, kriterio eta prozedimendu ezberdineko epe luze hau igaro, teknika osatzen duen materiala ez da aldatu. Honela, Rorschach teknika banakoari aurkezten zaizkion 10 laminaz osatzen da. Lamina hauek erditik eratortzen diren tintazko mantxa simetrikoak dituzte, eta euren aurrean subjektuak hitzez adierazi behar du mantxek “zeren antza duten” edo “zer izan daitezkeen”.  Banakoak ematen dituen erantzunak modu egokian interpretatu ahal izateko, formakuntza teknika on bat izateaz gain, esperientziarekin lortzen den entrenamendua ere behar da. Erantzunen analisian, kontutan hartu behar da aldagai isolatuek, kasu bakoitzean, esanahia egitura osoaren baitan hartuko dutela. Gauzak horrela, subjektuen erantzunak ezin izango dira osotasunetik kanpo interpretatu, baizik eta nortasunaren funtzionamenduaren deskribapen globalaren barruan.  Nahiz eta teknikaren elementu formalen balio zehatzik ez den existitzen, badaude indikatzaile teoriko bezala erabiltzen diren irizpide batzuk: denbora, erantzun kopurua, lokalizazioa, determinatzaileak, edukiak, maiztasuna, apertzepzio mota, jarraikortasuna, bizipen motak eta gertakari bereziak.  Honela, laminen interpretazioan erabiltzen den denborak, prozesu pertzeptualaren azkartasun edo makaltasuna adieraziko luke: erreakzio denbora oso motza edo oso luzea bada, laminak gatazka emozionala eragin duela adierazi dezake. Subjektuak ematen duen erantzun kopuruak aldiz, banakoak duen asoziazio gaitasunari, malgutasunari, edota ekoizpen gaitasun eta motari egingo lioke erreferentzia. Erantzun kopuruak beraz, ez dauka inteligentziarekin zerikusirik, baizik eta afektibitate eta gaitasun asoziatiboarekin. Rorschach- ek 15-30 erantzun ematen dituztela subjektu heldu normalek; batazbestekoaren azpitik humore depresiboa, humore txarra edota abulia dutenak kokatzen direla ikusi zuen, malgutasun pertzeptibo eta asoziatibo gutxi adieraziko lukeelarik; batazbestekotik gora dauden subjektuak aldiz, humore alaia, irudimen handia, interesa eta handinahia adierazten dute, eta puntuazio hauek ekoizpen nahiz malgutasun pertzeptual eta asoziatiboaren adierazle lirateke.  Erantzunen lokalizazioak subjektuak informazioa prozesatzeko duen moduaz eta kalitateaz hitz egingo liguke, eta banakoak bizitzako egoerei aurre egiteko duen erari buruzko indizeak lirateke; hori dela eta subjektuaren gaitasun intelektualekin lotzen da. Adibidez, erantzun orokorrek organizaziorako eta sintesirako gaitasuna nahiz adimen teoriko eta pentsamendu sistemikoari buruzko informazioa ematen diguten bitartean, erantzun xeheek, ingurugiroaren zehaztasuna hautemateko gaitasuna dagoela, eta ziurrenik, subjektuak bizitzako alderdi praktiko eta zehatzetan interes handiagoa duela adierazten dute. Xehetasun txikiko erantzun kopuru handia dagoenean, bizitzako alderdi txikiekiko, edota garrantzi gutxikoekiko kezka adieraz dezakete, eta hori dela eta, jarrera obsesibo-konpultsiboekin, jarrera kritikoekin edota gutxiagotasunezko sentimenduekin lotu dira. Azkenik, subjektu batzuek mantxatan ikusten dutena adierazi ordez, mantxetatik kanpo geratzen den espazio zuriari buruzko erantzunak ematen dituzte; joera honek oposizio edo ezkortasuna eta agresibitatezko tentsioaren kanalizazioa adierazko luke.  Teknika honen erabilgarritasunaren ingurua eztabaida handia dago. Rorschach-ek alor klinikoan duen erabilgarritasunaren defendatzaileek (Hunsley eta Baley, 1999, 2001) emaniko arrazoiei eta Exner-en lanei esker jarraitzen da erabiltzen teknika hau. Gaur egun profesional ezberdinen lanetatik abiatuz, Rorschach-aren erabilpena egiterako orduan jarraian aurkezten diren aholkuak jarraitzea gomendatzen da:      * Teknika hau kontu handiarekin erabili behar da; izan ere, neurtu ahi       diren aldagi guztiek ez baitituzte garantia berdinak eskaintzen.     * Teknika honetatik eratortzen diren datuak ez dira erabili behar bakar eta       erabakigarritzat diagnostikoa ezartzerako orduan.     * Teknika hau ez da erabili behar estandarizazioa egiteko adierazletzat       hartutako populaziotik kanpo dauden subjektu, herri, etnia edo       kulturekin.     * Erantzunak lamina bakoitzean duten pisua aztertzeko, eta konstruktu       baliagarritasuna aztertzeko ikerketak garatu beharko lirateke.  Nahiz eta ez izan horren erabiliak edota ezagunak, badira ere Rorschach-en testean oinarrituriko beste teknika egitural batzuk: Holtzman-en tintazko mantxen teknika (HIT) edota Z-test-a esate baterako.  HIT-a Rorschah-a eredu hartuta diseinatu zen, baina froga independentetzat hartzen da, materialean eta prozedimenduetan eginiko aldaketak direla eta. Materiala 45 txarteleko 2 serie paralelok osatzen dute, txarteleko erantzun bat lortzen da eta 5 urtetik aurrera aplikatu daiteke. Z-test-a Zulliger-ek (1948) sortu zuen nortasunaren ebaluazioa egiteko, eta 3 laminaz osaturiko irudi ez egituratuak bidez, 16 urtetik gorako pertsonei pasa daiteke.            1. TEKNIKA TEMATIKOAK  Teknika tematikoak egitura ezberdineko ikusizko material bategatik ezaugarritzen dira. Estimulu hauek emozio edota oroitzapenak eragiten dituzte, eta horietatik abiatuz, subjektuak istorio edo ipuinak sortu behar ditu. Teknika hauek zenbait jarrera kognitibo ebaluatzeko aproposak dira; arazoen aurreko irtenbideak edo aurre-egite estrategiak esate baterako.  8.3.1. Apertzeptzio Tematikoaren Test-a (TAT)  Teknika mota hauen barruan gehien erabiltzen den tresna Apertzeptzio Tematikoaren Test-a da (TAT). Murray eta Morgan-ek (1935) sortu zutenetik aldaketaren bat edo beste izan dituen arren, egun tresna proiektiboen baitan sinesgarritasun gehien dutenen artean kokatzen da. Gainera, metodologia proiektiboa garatzen eta suspertzen lagundu du antzeko testen sorrera ere bultzatuz, eta, batik bat, nortasunaren psikologia aztertzeko helburuarekin, alor klinikoari psikodiagnostikorako eraginkorra den tresna bat eskaini dio.  TAT froga 31 laminek osatzen dute, non horietako 30ek eszena ezberdinak adierazten dituzten eta 1 zuriz dagoen. Lamina hauek subjektuaren irudimena bultzatu nahi duten tipifikaturiko giza egoerak erreproduzitzen dituzte. Irudietan azaltzen diren edukietatik abiatuz subjektuak sortzen dituen istorioek, nortasunaren aldagai esanguratsuak adieraziko lituzkete. Honela, subjektuari lanari, guraso eta seme-alaben harremanei, depresio eta buruaz beste egiteari, arrisku eta beldurrei, irudi sexualei nahiz agresiozko irudiei buruzko edukiak aurkezten zaizkio.  Nahiz eta Murray-rek lamina batzuk “unibertsalak” kontsideratu, eta beraz, pertsona guztiei aurkeztu, gainontzekoak subjektuaren adina eta sexua kontutan hartuz aurkeztu behar dira. Honela, lamina bakoitzaren atzealdean, dagokion zenbakia idazteaz gain, irudi hori nori komeni den aurkeztea idatzi zuen adin tartea eta sexua kontutan hartuz: 14 urtetik gorako mutilak “M” (Male), 14 urtetik gorako neskak “F” (Female), 14 urtetik beherako mutilak “B” (Boy) edo 14 urtetik beherako neskak “G” (Girl) kategoriak bereiziz. Aipatu beharra dago zenbait lamina kategoria ezberdinei aplikatzea posible dela: adibidez 6BM lamina, bai mutiko eta bai gizonei aplika daiteke, eta 13MF gizon nahiz emakumeei.  Tresna hau 10 urtetik gorakoei pasatzea gomendatzen da, adin gutxiago duten haurrekin aurrerago ikusiko ditugun tresnak erabiltzea komenigarriagoa delarik. Froga banaka edo taldean aplika daiteke, osorik edo modu murriztuan, eta saio bakar batean edo bitan. Lamina bakoitzean 5 minutu baino gehiago ez pasatzea ere gomendatzen da.  TAT-ean aurkezten diren istorioek nortasunaren ezaugarri ezberdinak isla ditzakete. Honela, jarreraren eta nortasunaren maila adierazian, irekian, subjektuen jokaeren aurresale egokia kontsideratzen da; izan ere, subjektua egoera sozial anbiguo batekin topatzen denean, bere ideietatik, beharretatik eta ohituretatik abiatuz interpretatuko du. Joera ezkutuak (gordeak edo mozorrotuak) subjektuen nortasunaren ezaugarri ezkutuak ezagutzeko aukera emango digu. Azkenik, maila sinboliko edo infantilak subjektuaren fantasia aztertzeko beta eskaintzen digu.  Laminetan zehar ateratzen den edukia interpretatzerako garaian, kontutan hartu beharreko puntuak honako hauek dira:      * Indarrak: heroia ote den indar iturria edota testuingurua den indar       iturria. Informazio honek subjektuaren helburu, joera eta sentimenduak       ezagutzea baimenduko digu heroia denean indar iturria; eta, subjektua       zein egoeretan aurkitzen den testuingurua bada indar iturria.     * Gaia: istorioen gaiak edo argumentuak subjektuaren interes edo gatazkak       ezagutzea baimentzen du.     * Heroia: istorioa zentratzen den pertsonaia da, gehienetan subjektuaren       antz gehien duena, eta normalean, berarekin hasi eta amaitzen da       istorioa. Hau dela eta desioetan, motibazioetan, sentimenduetan,       beldurretan, arazoetan, gauzekiko jarreretan, egoera emozionaletan, eta       denbora nahiz errealitatearekiko egiten den adierazpenetan komeni da       arreta jartzea.     * Giroa: egoera aztertu egin behar da; subjektuarekin harreman zuzenean       dauden xehetasunetan. Subjektuek deskribatzen duten testuingurua (fisiko       nahiz pertsonala) euren harreman interpertsonalen eta mundua ikusteko       moduaren adierazle dira.     * Amaiera: oso erabilgarria da istorioen amaieren analisia egitea, eta       hauek modu zehatzean, neutroan edo zehaztu gabean burutzen diren ikustea.       Bukaera zoriontsuak edo zoritxarrekoak diren; irabazi edo galdu egiten       ote den. Heroiaren arazoak konpondu edo arazoa mantentzen ote den.     * Sinbolismoa: istorioetan sinbolismoa badago, ze esanahi duen aztertzea       garrantzitsua da. Honelako istorioetan gehien azaltzen diren sinbolismoak       bidaiarena (zeinek bizitzako aldaketa adieraz dezake), diru edo opariena       (maitasuna adieraz dezake), irlarena (bakardade edo isolamendua adieraz       dezake), lanarena (ziurtasuna adieraz dezake), goiza (gaztaroa adieraz       dezake), edota gauarena (amaiera adieraz dezake) dira.     * Neurri diagnostikoa: TAT-ean kontatzen diren istorioetatik abiatuz,       subjektuaren bizitza estiloaren informe deskribatzailea lor genezake, hau       da, nortasunaren ikuspegi bizi eta ulergarri bat.     * Ondorioak: puntu hauek kontutan hartuz gero lamina bakoitzean, frogaren       interpretazio egoki bat lor genezake.  TAT-az gain, helduekin erabiltzen diren beste teknika tematiko batzuk Phillipson-en Harreman Objektalen Test-a (1955), Van Lennep-en lau laukien test-a (1947), eta Rosenzweig-en Frustazioaren Test-a (1978).                 1. Haurrei zuzenduriko tresnak  Lehenago aipaturiko moduan, 10 urte baino gutxiagoko haurrekin, ez da gomendatzen TAT-a erabiltzea, batik bat, laminek egoera arrotz eta ulertezinak aurkeztu ditzaketelako, eta gainera, haurrentzat garrantzitsuenak diren harremanak adierazita azaltzen ez direlako; esate baterako, guraso, anai- arreba, eta adinkideekiko harremanak. Hau dela eta, CAT-ak (Children’s Apperception Test) TAT-aren ideia bera haurrei aplikatzea du helburu. Tresna honen bertsio ezberdinek —CAT-A (10 lamina non pertsonaiak animaliak diren) eta CAT-H (10 lamina non pertsonaiak sexualki, adinarekiko eta kulturalki anbiguoak diren)— TAT-aren administrazio eta interpretazio prozedimendu berdina dute.  Bestalde, haurrekin asko erabiltzen den beste tresna bat “Hanka Beltz” testa da. Hanka Beltza edo “Hanka Beltz-en abenturak” Corman-ek (1960) sortu zuen, eta nahiz eta haur nahiz helduei aplikatu daitekeen, bere ezaugarriak direla eta, haurrentzat egokiagoa da: 4tik 15 urte bitarteko haurrentzat hain zuzen.  Froga honetan animaliek ematen diote bizitza estimuluari: zehazki, txerritxo batek (arabeentzako eta judutarrentzako bertsioan txerritxoa arkume batengatik ordezkatu da). Bertsio originalak 16 lamina bazituen ere, egun 18 lamina erabiltzen dira. Behin konfiantza giroa sortua, subjektuari portada aurkezten zaio non txerri familia bat egonik, pertsonaien sexu nahiz adinari buruz eta Hanka Beltz-ek beraiekiko duen harremanari buruz galdetzen den. Jarraian haurrari protagonistaren istorioa konta dezan eskatzen zaio, eta horretarako nahi dituen laminak erabil ditzakeela esaten zaio. Haurrak gustuko edo nahi dituen laminak aukeratuz jarraituko du, laminak banan-banan interpretatuz edo guztiekin istorio bat osatuz. Garrantzitsua da galdetzea amaieran nola amaitzen den Hanka Beltz-en abentura.  Haurrak istorioa amaitu ostean, laminarik gehitu nahi ote duen galdetzen zaio, eta hala bada, zergatik. Ondoren, aukeratutako laminekin bi talde egitea proposatzen zaio: gustuko dituen laminak alde batetik, eta gustatzen ez zaizkionak bestetik. Gero gehien gustatzen zaion lamina zein den adierazi beharko du, eta horren zergatia azaldu, istorioaren parte balitz nor nahiko lukeen izan galdetuz. Prozedimendu hau lamina guztiekin errepikatuko da.  Behin hau eginik, garrantzitsua da jarraian adierazten diren galderak egitea: Nor uste duzu dela zoriontsuen? Zergatik? Nor da zoritxarrekoen? Nor da txintxoago? Nor da gaiztoago? Eta ondoren zergatia galdetuz. Azkenik, haurrari azkeneko lamina aurkezten zaio, Hada-rena, eta Hanka Beltz-ek eskatuko lizkioken hiru desirak asmatzeko esaten zaio. Beste behin, proiekzioa jokoan sartzen da, Hanka Beltz-i egotziko zaizkion desirak subjektuarenekin harreman estua izango baitute.  Testa interpretatzerako garaian, batik bat aho faseko nahiz uzki faseko ezaugarriak, sexualitatea, agresibitatea, dependentzia-independentzia, erruduntasuna, amatasuna eta aitatasuna hartu beharko dira kontutan. Aipatu beharra dago froga honek osagai psikoanalitiko indartsuak dituela bere interpretazioan. Haurrentzat erabiltzen diren tresnen artean ere aipagarriak dira Haden Ipuinen Test-a (FTT) eta Luisa Düss-en fabulak.            1. ADIERAZPENEZKO TEKNIKAK  Pertsona bati zerbait marrazteko esaten zaionean, berak mundua organizatzeko duen modua erakutsi eta erreproduzitzeko saiakera egiten du. Marrazkien test-ak pertsona ebaluatzerako orduan datu iturri garrantzitsu bilakatu dira, eta euren aplikazio nahiz zuzenketaren erraztasuna dela eta, oso zabalduak eta ezagunak dira.  Banako batek bere ezaugarriak istorio bat kontatzean adierazten dituen bezala, marrazterako orduan ere nortasunaren ezaugarriak azalarazten dira. Ekintza, adierazpen edo erantzun denek banakoaren nortasunaren esentzia dute.  Froga mota honi eginiko kritikak bereziki indartsuak izanik ere, eurengandik eratortzen den informazioa erabilgarria da oso. Nortasunaren ebaluaketatik harantzago zabaldu da marrazkien erabilera, batik bat klinikan eta ikerketan; honela, marrazkiak adimenari buruzko, osotasun neurologikoari buruzko, edota garapen kognoszitibo nahiz ikaskuntza arazoei buruzko informazioa lortzeko erabiltzen dira.  Subjektua marrazki bat egiten hasten denean bi alderdi garrantzitsu hartu behar dira kontutan:      * Subjektuaren jarrera marraztean: pozik edo serio dagoen, lasai edo       urduri, lanean isilik edo hitz eginez, etab.      * Marrazkiaren alderdi formalak: orri zuriak subjektuaren bizi-espazioa edo       bere ingurugiroa adierazten du. Honela, marrazkia egiten duen moduaren       arabera espazio horretan nola sentitzen den adieraziko du, bere       nortasunaren ezaugarriei buruzko informazioa emanez.  Marrazkiaren alderdi formalak interpretatzeko egile ezberdinek (Buck, 1948; Corman, 1967; Grassano, 1980; Koch, 1962; Frank de Verthely, 1985; Levy, 1969; Hammer, 1969, 1978, 1981; Machover, 1949, 1951) egin dituzten lanen ondorio gisa, nortasunaren azterketarako baliagarriak izan daitezkeen datuak ditugu. Jarraian marrazkien alderdi formal hauek azpimarratzen ditugu:      * Marrazkiaren tamaina: bizi-energiarekin loturik dago; autoestima       mailarekin eta hedapen edo uzkurtasun joerari dagokio. Banakoa bere       inguruarekin duen harremanaz ere informatzen du. Honela, marrazkiak folio       guztia edo 2/3 zati okupatzen baditu, kanporakoitasuna, autoestima, edota       agresibitatea adieraz dezake; irudiak folioaren %20a baino gutxiago       okupatzen badu berriz, gutxiagotasun sentimenduak, intseguritatea edota       bulkaden inhibizioa adieraz dezake. Pertsona normalek eta modu ondo       egokituak paperaren %50a erabili ohi dute euren marrazkiak egiteko.      * Marrazkiaren proiekzioa: marrazkiaren norabideari egiten dio       erreferentzia. Ezkerretarantz doan marrazkiak barnerakoitasuna eta       besteekiko urrutiratzea adieraziko lukeen bitartean; eskuinerantz       proiektatzen den marrazkiak kanporakoitasuna, erabakiak hartzeko       gaitasuna, eta komunikatiboa izateko joera adieraziko luke.      * Marrazkiaren kokapena: espazio grafikoa eremu ezberdinetan zatitu       daiteke. Folioaren goiko aldean marrazten denean, fantasiaranzko edo       ideaziorako joera adieraziko luke, eta gehienetan pertsona intseguruen       joera da. Folioaren azpiko alderdian marrazteak errealismoa adierazten       du. Marrazkia paperaren eskubiko aldean kokatzen bada kanporakoitasuna       eta etorkizunean pentsatzeko joera adieraziko luke; ezkerraldean       marrazteak barnerakoitasuna eta inhibizioa adieraziko lukeen bitartean.       Azkenik, erdian marrazteak errealismoa, objektibitatea eta bulkaden       kontrola adieraziko luke.      * Lerroen presioa: banakoen energia maila adierazten du. Honela, lerro       indartsuek asertibitatea, eta joera agresibo eta inpultsiboak adieraziko       lituzkete, eta lerro leunek berriz, lotsa edo herabetasuna, inhibizioa,       errepresioa edota depresioa.      * Lerroen forma: lerro zuzenak izaera agresiboari eta emozioak       kontrolatzeko beharrari lotzen zatzaizkie; lerri biribilek aldiz,       leuntasuna, samurtasuna edota gozotasuna adieraziko lukete, eta       dependentzia nahiz emotibitatearekin lotzen dira.      * Lerroen jarraikortasuna: zatikaturiko lerroek intseguritatea, harreman       sozialetarako zailtasuna, eta egoera berriei aurre egiteko arazoak       adieraziko lituzkete; lerro jarraiek aldiz, kanporakoitasuna eta       norberaganako konfiantza.            1. TEKNIKA KONSTRUKTIBOAK  Teknika proiektibo hauetan subjektuei material bat jartzen zaie eskuragarri, eta emandako agindu sinple batzuen arabera, berau antolatu behar dute. Ez zaie gida gidatzen, hain zuzen guri interesatzen zaiguna delako eurek bilatuko luketen antolaketa zehatza, euren barne psikismoaren erakuslea izango dena. Eginbehar zehatza litzateke, beraz, espazio baten antolaketa emandako elementuekin. Probaren elementuak zenbait objektu dira (adibidez, etxeak, zuhaitzak, errekak, erakin publikoak, edo dorreak eraikitzeko materialak), eta hauek aldez aurretik definituriko multzo batzuetan kokatu beharko dira—hiria, herria, eta abar—.  Teknika mota hau, besteekin alderatuta, oso erabilera urria dute Ebaluazio Psikologikoan, hainbat faktorerengatik. Nagusiki, hauek aipa daitezke, besteak beste: testaren administrazioa eskatzen duen denbora luzea, materialaren kostea, eta interpretaziorako zailtasunak.  Teknika hauen artean ezagunenak hauexek ditugu: “Herriaren Testa” (ezaguna egin zena Arthur (1949) eta Mabille (1950) autoreekin), Mucchielli-ren (1964) “Imaginaturiko Herrixkaren Testa”, Löwenfeld-en “Joku Unibertsala”, Bühler, Wylick eta Kelly autoreek estandarizatua (1939-1941). Guzti hauetan hainbat aldaera egon direla gaineratu behar da. Eta hauen bidez suposatzen da posible dela nortasunari buruzko informazioa eskuratzea, bai alderdi intelektualaz, bai alderdi afektiboez, eta nagusiki ingurunearekiko erlazionatzen diren alderdiez. Baina zoritxarrez, ez daude proba hauen sistema interpretatiboak berresten dituzten ikerketa asko.            1. TEKNIKA ASOZIATIBOAK  Teknika hauek honela deskriba daitezke esanez hitzez edo idatziz emandako estimuluen agerpenaren aurrean, subjektuei beren asoziazioak emateko eskaera egiten dutenak. Hauen artean, hain zuzen orain beherakadan, “hitzen asoziazioa” proba aipatu beharra dago, teknika proiektiboetako zaharrena delako (Jung-en, 1906, eta Kent eta Rosanoff-en, 1920, lanetan dagoeneko aipatzen da bere erabilera). Halaber, seguru asko gehien ezagutzen den proba proiektiboa da. Erabilienetakoen artean, Rappaport-en (1965) zerrenda aipatu daiteke. Eginbeharra zera honetan datza: ebaluatuari eskatzen zaio erantzuteko, burura datorkion lehen hitzarekin, ebaluatzaileak esaten dituenaren hitzen ostean. Ondoren, emandako hitz bakoitzerako erantzuna eta beharrezkoa izan den denbora- erreakzioa apuntatzen dira.  Kent eta Rosanoff-i jarraituz, hitz desberdinen komunalitatearen kuantifikaziorako saiakerak egin izan dira, eta honek protokoloetan enpirikoki deribaturiko puntuazioak eratortzea dakar, Bruce-ren (1959) Association Adjustment Inventory bezalakoak. Adibidez, azken honetan hitz desberdinen aukera anitzeko formatua planteatzen da. Teknika hauen erabilera posibleak oso anitzak dira, baina nagusiki proba honen helburua bokazio eta kliniko doikuntza aztertzea da gehienetan.  Gaur egun gehien erabiltzen direnak “Osatu gabeko esaldiak” dituzten teknikak dira (ikus Nay 1979). Hala ere, hitzen asoziazioko teknikek aurkezten dituzten arazo berdinak ematen dituzte. Materiala zera da: osatu gabeko esaldi batzuk, zeinei ebaluatuak bukaera eman behar dion; horrela, adibide batzuk honakoak izan daitezke: “nire aita bada pertsona bat …”, “Uste dut nire etxea dela …”, eta abar. Teknika honen adibide on bat Michigan Sentence Completion Test da (Kelly eta Fisher, 1951), eta figura parentalekin, autoritatearekin, sentimendu eta afizio pertsonalekin, eta abarrekin lotzen diren 100 esaldiez osaturik dagoena. Hain ezagunak ez diren beste aldaera batzuk honako hauek dira: Industrial Sentence Completion Form (Bruce, 1963) eta Marriage Adjustement Sentence Completion Survey (Manso eta Lerner, 1962, 1965) dira.  Teknika hauekin lotzen diren arazo zehatzak, edozein teknika proiektiborekin lotzen diren berdinak dira: baloraziorako sistema objektiboen gabezia, fidagarritasunaren eta baliotasunaren inguruko datu gutxi, puntuaziorako zailtasunak, etab.            1. TEKNIKA PROIEKTIBOEN ETORKIZUNA  Behin teknika hauen ezaugarriak eta jatorria aipatu dugula, unea da proba hauek izango duten etorkizuna zein den planteatzea. Ezkorrenak direnek proba hauek desagertuko direla diote, edo behintzat ingurune zientifikotik. Hala eta guztiz ere, aurresate hauek zaharrak dira, eta momentuz teknika hauek (batzuk behintzat) nahiko erabiliak izaten jarraitzen dute. Bestetik, ez dago zalantzarik eredu psikodinamikoen eremuetan etorkizun ezin hobea izango dutela, ikuspegi honetatik prozedura egokiak omen dira eta.  Etorkizunari begira planteatu litekeen beste ildo bat eredu psikometrikoetatik etorriko zaigu. Teknika proiektiboen balidaziorako bide kuantitatibo eta psikometrikoak eraikiko direlako interpretazioaren objektibotasuna sustatzeko asmoz. Hauen adibide argi bat Rorschach testaren inguruan Exner autoreak eginiko lana dugu, edota Holtzman autoreak eginikoa ere tinta-lohidura serieen ingurukoa.   
