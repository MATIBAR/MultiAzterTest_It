















                         9. gaia. TEKNIKA OBJEKTIBOAK














                                                         KAPITULUAREN HELBURUAK

    * Teknika objektiboak zer diren jakin eta euren ezaugarri nagusienak
      ezagutzea.
    * Teknika perzeptiboak, motoreak, kognitiboak eta psikofisiologikoak
      ezagutzea.
    * Teknika objektiboak psikologiako zein alorretan erabiltzen diren
      ezagutzea.
    * Teknika objektiboak zertarako erabiltzen diren ezagutzea.

         1. SARRERA

Ebaluaketa psikologikoaren prozesua burutzen ari garenean, informazio mota
ezberdina bildu dezakegu. Batzuetan informazioa beha dezakegu; eta behatzea
posible ez den egoeretan, informazioa banakoari eska diezaiokegu. Beste
batzuetan ordea, behatu ezin den eta subjektuak berak eman ezin digun
informazioa biltzea izango da gure helburua. Honelako gertakariak ebaluatu
nahiko bagenitu, teknika objektiboak erabili beharko genituzkeen.

               1. Definizioa

“Teknika objektibo” izenaren baitan ezaugarri ezberdinak dituzten tresna ugari
biltzeko joera egon da. Cattell-entzat (1972) eta Hundleby-rentzat (1973)
ordea, tresnak objektibotzat hartzeko ezinbestekoa da ebaluatua den subjektuak
ez jakitea jokaeraren zein alderdi ari zaien ebaluatzen. Eysenck-entzat (1959)
aldiz, teknika objektiboek subjektuen kanpo jokabide motorea jasotzeko
eginbehar egituratuak biltzen dituzte, eta eurengandik lortzen den puntuazioa
ebaluatzailearengandik independentea behar du izan. Pervin-ek (1979) eginiko
ebaluaketa teknikeen sailkapen klasikoan, tresna bat objektibotzat hartzeko,
teknika egituratua izan behar zuela, aurkezpen aukera mugatua izan behar zuela
eta ebaluatua zen subjektuak erantzuna borondatez aldatu ezin zuela aipatzen
zen.

Ildo honetatik, gaur egun, teknika objektiboetaz hitz egiten dugunean,
behagarriak edo anplifikagarriak diren gertakari psikologikoen inguruko
informazioa jasotzen duten prozedimenduei buruz ari gara (Fernández-
Ballesteros, 2004). Teknika hauek administrazio, erregistro, puntuazio eta
analisi objektiboa (gehienetan mekanikoa edo elektronikoa) baimentzen duten
aparatu edo metodo informatikoen bitartez aplikatzen dira, eta beraz,
ebaluatzailearen esku-hartzerik ez dute eskatzen. Gainera, ebaluatua den
pertsonak ezin ditu aztergai diren gertakari psikologikoak kontrolatu (ez
behintzat entrenamendurik gabe).

Aztertzen den erantzuna modu zuzen eta zehatzean jasotzen denez, teknologia hau
aldagai fisiko, fisiologiko edota neurologikoek garrantzia berezia duten
psikologiako alorretan erabiltzen da; hala nola: kirolaren psikologian, ekintza
arriskutsuen baimenen ebaluazioan, auzitegi-psikologian, ebaluazio eta
errehabilitazio neuropsikologikoan, drogomenpekotasunen errehabilitazioan eta,
orokorrenan, osasunaren psikologian.

               1. Ezaugarriak

Teknika objektiboek hiru ezaugarri bereizgarri dituzte:

          o Baldintza egituratuetan eta goreneko kontrolean aplikatu behar den
            instrumentazio eta material estandarra behar dute. Hau dela eta,
            prozedimenduaren objektibitatea eta errepikagarritasuna nahiz barne
            balidezia lortzen da; baina balidezi ekologikoa gutxitu eta
            artifizialtasuna eragin dezake.

          o Subjektuaren erantzunak modu objektiboan erregistratzen dira eta
            subjektuak ezin ditu bere erantzunak borondatez aldatu. Honek
            banakoengan erreaktibitatea sor dezake.

          o Subjektuaren erantzunak ebaluatzailearen iritzirik edo irizpiderik
            gabe erregistra daitezke. Honek puntuazioaren objektibitatea
            ziurtatuko luke.

Teknika objektiboak tresna mekanikoen, elektrikoen, elektronikoen,
informatikoen edo subjektuen erantzunen ebaluazio objektiboa baimentzen duten
eginbeharren bitartez pasatzen (administratzen) dira. Pervin eta Hundleby-
k testuinguru artifizialetan egiten den behaketa sistematikoa ere teknika
multzo honetan sartzen dute, nahiz eta bi ebaluazio mota hauen arteko
ezberdintasuna aurkezpen, administrazio eta puntuazio prozeduretan
ebaluatzailea independentea behar duela izan den.

Teknika objektiboen bidez, aldagai anitz ebaluatzen dira eta aldagai horiek
nortasunaren zeinutzat hartu ohi dira; esate baterako, pertsona baten maiztasun
kardiakoa erantzun automatiko bezala har daiteke, edota, beste egoera
batzuetan, beldur edo barne-herstura zeinutzat. Hau dela eta, batzuetan neurri
objektiboei esanahi psikologikoa ematen zaie beste aldagai baten korrelatutzat
edo aurresaletzat hartuz.

Horrela, mota honetako teknikak oinarrizko prozesu kognitiboen ebaluaketarako
erabiltzeaz gain, beste hainbat esparrutan ere oso erabilgarriak kontsideratzen
dira; hala nola, garun hemisferio nagusiaren detekzioa bezalako ebaluaketa
neuropsikologikoetan, medikamendu edo drogen irensketak dituen eraginen
balorazioan, barne-hersturari edota dementziei loturiko sintoma batzuen
zehaztapenean, eta, gida baimenen edota armen erabilerako baimenen
berrikusketetan, aukeraketa profesional espezializatuan, “marketing”-ean, nahiz
goi-mailako kirolean.

Teknika objektiboen ohiko sailkapena eurek ebaluatzen duten erantzun sistemaren
arabera egin da, hau da: teknika perzeptiboak, teknika motoreak, teknika
kognitiboak, eta teknika psikofisiologikoak. Ikus ditzagun bada banan-banan
teknika hauek.


         1. TEKNIKA PERTZEPTIBOAK

Iraganean erantzun sentso-pertzeptiboak ebaluatzeko erabiltzen zen teknologia,
psikologiako lehenengo laborategietatik eratorritako tresna mekanikoak ziren,
eta praktikan gutxi erabiltzen ziren. Teknologiaren aurrerakuntzek
instrumentazio mekaniko horren garapena baimendu dute gaur egun ezagutzen
ditugun teknika elektroniko edota informatizatuak lortuz. Teknika pertzeptiboen
barruan ukimenarekin, entzumenarekin eta ikusmenarekin zerikusia duten
aldagaiak ebaluatzen dituzten tresnak erabiltzen dira.

Ukimen pertzepzioan, gaur egun sentsibilitatea da —batzuetan minarekin
elkarrekintzan egonik— ebaluaketa psikologikoan garrantzia handiena duen
aldagaia. Aldagai hau, sentsibilitatea, ebaluaketa neuropsikologikoan eta min
kronikoen edota berreskuratze funtzionalaren eskuhartzeen balorazioan da
garrantzitsua.

Entzumen pertzepzioarekin loturik, bereziki entzunezko bereizmena ebaluatzeko
instrumentuak aipatzen dira. Honela tresna hauek, ingurumen-soinuen
diskriminaziorako, figura-hondo fenomenoaren diskriminaziorako, edo hitzen
diskriminaziorako burutzapenetara zuzentzen dira. Instrumentu hauek oso
erabilgarriak dira entzumenezko, hizketazko nahiz mintzairazko nahasteetan,
birgaitze logopedikoan, afasien zehaztapenean, eta entzutezko arreta faltan
edota entzute dikotikoan.

Azkenik, ikusmen pertzepzioan gehien ebaluatzen diren aldagaiak estimuluen
ikusizko analisia nahiz analisi ikus-pertzeptiboak, eta estimuluaren alderdi
espazialen inguruko irizpenak dira. Aldagai hauen ebaluazioa egiteko ernetasun
maila, ikusizko ezagutza, bereizkuntza, oroimena, sakontasunaren hautematea,
mugimenduaren hautematea edota hautemate horizontal-bertikala aztertzeko balio
duten tresnak erabiltzen dira.

Instrumentu hauek oso erabilgarriak dira neuropsikologian garuneko lesio edo
arazoak baloratzeko edota garunaren ezberdintasun funtzionalak ulertzeko, eta
gida baimenen edota armen erabilerako baimenen berrikusketetan nahiz aukeraketa
profesional espezializatuan.


         1. TEKNIKA MOTOREAK

Gehien ebaluatzen diren mugimenezko erantzunak funtzio taktilak, eskuzko eta
bi-eskuzko koordinazioa edota begi-eskuzko koordinazioa, egonkortasuna eta
aurrerapenezko denbora dira.

Teknika hauen bidez, koordinazio psikomotorearen ebaluazioa egiten da: ariketen
zehaztasuna, azkartasuna eta antolaketa espaziala esate baterako.

Garun lesioen, arazo zerebro-baskularren edota zentzuak kaltetu ditzaketen
tumoreen —entzumena, ikusmena, ukimena— ebaluaketarekin zerikusia duten
azterketetan erabili ohi dira; Parkinson-a bezalako gaixotasunen balorazioan
eta min kroniko muskulu-eskeletikoen edo dardaren tratamenduaren balorazioan
ere erabiltzen dira. Kirolaren psikologian eta gidarien errekonozimendu
psikoteknikoan ere maiz erabiltzen dira.


         1. TEKNIKA KOGNITIBOAK

Tradizionalki, behagarriak (edo anplifikagarriak) kontsideratzen ziren aldagai
kognitiboak ebaluatzen zituzten aparailuak izendatzeko erabiltzen zen teknika
kognitibo hitza. Egun, modu orokorrago batean, arreta, oroimena eta
informazioaren prozesamenduaren neurriei buruz zuzentzeko erabiltzen da.
Honela, teknika hauen bitartez, erreakzio denborak, bertikalitatearen
hautematea, ikasketa diskriminatiboa, serieen eta hitzen ikaskuntza, eta
aparailuen bidez modu zehatzean neur daitezkeen beste edozein aktibitate
kognitibo ebaluatzen dira.

Aldagai hauek guztiak aparailu edo programa informatikoen bidez jaso daitezke,
eta teknika hauek, aldi berean, aurkezpen baldintzen, aurkeztutako estimuluen,
aurkezpen denboraren eta lanaren zailtasun mailaren manipulazioa baimentzen
dute. Gainera, metodologia mota honekin, subjektuen erantzunen erregistro
automatikoa burutzen da erantzunen dimentsio batzuk kontutan hartuta:
asmatutako nahiz erratutako erantzun kopurua edo eginbeharra burutzeko
erabilitako denbora esate baterako.

Interes handien sortzen duten goi-mailako buru funtzioen artean arreta topa
dezakegu. Arreta gaitasun mugatutzat hartzen den fokalizazio jarraituko
esfortzuari lotzen zaio, eta hautaketa sentsorialarekin, erantzunaren
aukeraketarekin, arretazko gaitasunari eta burutzapen jarraituarekin
erlazionatzen da. Arreta ebaluatzeko erabiltzen diren aparailu batzuk ikusmena
ebaluatzeko erabiltzen direnen antza dute; aldatzen dena aurkeztutako
estimuluak eta subjektuari eskatzen zaizkion egitekoak dira. Horrela,
gehienetan denbora mugatu batean estimuluen aurkezpen sekuentziala barneratzen
duten tresnak dira zeintzuk subjektuaren pertzepzioari buruzko informazioa
jasoko duten; baita ere erantzun diskriminatiboa neurtuko duten tresnak, edota
oroimenaren inguruko neurketa objektiboak baimenduko dituztenak.

Tresna kognitiboak, material gisa estimulu pertzeptiboak erabiltzen dituzten
neurketa tresnen analisia egiteko, edota subjektuak egiten duen informazioaren
prozesamendua aztertzeko erabiltzen dira psikologia esperimentalean. Honetaz
gain, nahaste batzuetan agertzen diren arazo pertzeptiboak ebaluatzeko erabili
ohi dira (eskizofrenian adibidez), lan hautapenean (pilotoak, astronautak, aire
kontroladoreak), eta kirolaren psikologian.


         1. TRESNA PSIKOFISIOLOGIKOAK

Gaur egun, ebaluaketa psikologikoaren baitan ematen ari den garapenik handiena,
bai praktikan eta bai ikerketan ere, ebaluaketa psikofisiologikoaren esparruan
gertatzen ari dena da. Psikofisiologiak jokaeraren korrelatu fisiologikoak
aztertzen ditu, eta Psikologiaren eta zientzia biologiko batzuen —fisiologia
edota genetika esate baterako— arteko topaketa puntutzat har daiteke.

Psikofisiologiaren aburuz, giza-pertzepzio, pentsamendu eta ekintzek fenomeno
fisikoak eragiten dituzte eta gorputz erantzun horiek ezagutza argitu dezaketen
informazioa eduki dezakete. Hau da, psikofisiologiak prozesu edo egoera
psikologikoen adierazletzat kontsidera daitezkeen erantzun fisiologikoak ditu
ikasketa gai; giza-organismoaren eta jokaeraren arteko harremanez diharduen
psikologiaren adarra litzateke. Kasu askotan organismoaren ebaluaketak aldagai
psikofisiologikoen analisia eskatuko du, bai jarrera deskribatu, aurresan edo
azaltzeko helburuarekin edota bai eskuhartzerik egokiena aukeratzeko
helburuarekin.

Tresna psikofisiologikoen erabileran gorakada egon da azken urteetan, batik
bat, psikologiaren baitan erantzun fisiologikoei ematen zaien garrantzia dela
eta; erantzun fisiologikoak ezinbesteko garrantzia duten arazo batzuen inguruan
(barne-herstura, fobiak, arazo sexualak) psikologiak duen interesa dela eta;
erantzun fisiologikoei zuzenduriko eskuhartze psikologikoa barne hartzen duten
prozedimenduen (biofeedback-a, erlaxazioa) garapena dela eta; eta aurrerapen
teknologikoari esker erregistroak, analisiak eta interpretazioak izan duten
erraztea dela eta.

Erantzun psikofisiologikoak lortzeko burutzen den prozesuak sekuentzia estandar
bat jarraitzen du, eta gehienetan, seinalearen detekzioan, seinale horren
trasformazioan (normalean elektriko bihurtuz), seinaleen anplifikazioan,
erregistroan, analisian eta interpretazioan datza. Jasotzen diren seinale
fisiologiko hauek bi motatakoak izaten dira: seinale bioelektrikoak eta
fenomeno fisikoak. Seinale bioelektrikoek euren jatorria mintz zelularretan
gertatzen diren gertaera elektrikoetan dute, eta elektrodoen bitartez jasotzen
dira; Seinale fisikoak aldiz (mekanikoak, begizkoak edo termikoak),
transduktoreen bidez edo elektrikoetan bihurtzen dituzten sentsoreen bidez
jasotzen dira.

Ebaluaketa fisiologikoak lau fase izan ohi ditu: lehenengo fasean subjektua
ebaluaketa egoerara egokitzea da helburua (gutxienez bost minutu iraun behar
du) eta ez da aldagairik ebaluatzen; bigarren fasean (oinarrizko lerro ere
deitua), non estimulaziorik gabe jarraitzen den, datu fisiologikoak jasotzen
dira; hirugarren fasean estimulua aurkezten da edo egitekoa burutzen da eta
aztergai diren aldagaien ebaluaketa fisiologikoa egiten da; laugarren fasean
(berreskurapen aldia ere deitua), nahiz eta ez den beharrezkoa, aldagai
fisiologikoak ebaluatzen dira baina estimuluen aurkezpenik gabe, eta subjektua
bigarren fasean aurkeztutako mailara bueltatzea espero da.

9.5.1. Erantzun psikofisiologikoen sailkapena

Erantzun psikofisiologikoak erregistratu nahi den ekintza fisiologikoa
kontrolatzen duen mekanismo neuralaren arabera sailkatzen dira. Mekanismo
neural hau periferikoa edo zentrala izan daiteke. Aldi berean, mekanismo
periferikoa nerbio sistema somatikoa edo nerbio sistema autonomoa izan daiteke.
Mekanismo zentralaren sare neuralak aldiz, aktibitate elektrikoa edo aktibitate
metabolikoa eduki dezake. Bereizketa hauen arabera, gehien erabiltzen den
erantzun psikofisiologikoen sailkapena jarraian aurkezten dena da (ikus 1
Taula).




   1. Neurri periferikoak
         1. Sistema somatikoaren erantzunak:

                # Erantzun elektromiografikoa (EMG).
                # Begi mugimenduak (EOG).
                # Arnasketa.

         1. Sistema autonomoaren erantzunak:

                # Jarduera kardiobaskularra:
Bihotz-funtzioa:
Bihotz-tasa (ECG).
Uzkurdura bolumena.
Bihotz-output-a.
Funtzio baskularra:
Odol-presioa.
Odol fluxua.

    * Gorputz-tenperatura.
    * Kitzikadura sexuala.
    * Erantzun elektrotermikoak.
    * Erantzun pupilografikoak.
    * Urdail eta hesteko erantzuna.
    * Listu jarioa.

   1. Neurri zentralak
2.1. Teknika elektromagnetikoak:

    * EEG: electroentzefalograma.
    * ERP: (potenciales evocados).
    * MEG: magnetoentzefalografia.




                1Taula. Erantzun psikofisiologikoen sailkapena

Ebaluaketa psikofisiologikoa erregistro fisiologikorako erabiltzen diren
tekniketan oinarritzen da. Teknika hauek nerbio sistema zentralaren kontrol
zuzen edo zeharkakoaren eraginez organismoaren erantzun ia guztiak barneratzen
dituzte, eta biltzen duten aktibitate fisiologiko motaren nahiz oinarrian
dagoen kontrol mekanismo neurofisiologikoaren arabera sailkatzen dira. Horrela,
ebaluaketa tresna hauek hiru kategoriatan banatzen dira, neurtu nahi den
erantzunaren arabera: Nerbio-Sistema Autonomoa edo Begetatiboa, Nerbio-Sistema
Somatikoa eta Nerbio-Sistema Zentrala.

Sistema hauek kontrolatzen duten jarduera psikofisiologikoa ondorengoa da:

    * Nerbio-Sistema Autonomo edo Begetatiboak: aktibitate elektrodermikoa,
      aktibitate kardiobaskularra (bihotz-hodietakoa), begi-ninien aktibitatea,
      gorputz-tenperatura, urdail eta hesteen aktibitatea (gastrointestinala)
      eta erantzun sexuala.
    * Nerbio-Sistema Somatikoak: aktibitate muskularra, begi-mugimenduak eta
      arnas-jarduerak.
    * Nerbio-Sistema Zentralak: aktibitate elektroentzefalografikoaeta hortik
      eratorritako teknikak, eta kortisolaren listuzko zehaztapena bezalako
      datu hormonalak.

Jarraian tresna hauen erabilpenari eutsiko diegu, psikologia klinikoaren
esparruan noiz eta nola erabiltzen diren erreparatuz.

9.5.2. Ebaluazio psikofisiologikoa alor klinikoan

Psikologoak gizakia ezagutzeko edota gizakiari laguntzeko egiten duen
prozesuan, informazio iturri ezberdinak erabili ditzake; horien artean datu
psikofisiologikoak egon daitezke. Ebaluaketa psikofisiologikotik eratorritako
datuak, nahiz eta izaera objektibokoak diren, ebaluaketa psikologiko
orokorretik lortutako gainontzeko datuen baitan integratu behar dira.
Ebaluaketa psikologikoa multimodala da, eta multimodala behar du izan; izan
ere, nahaste askotan aldagai psikologiko nahiz fisiologikoek hartzen baitute
parte. Hau dela eta, alor klinikoan, bezeroaren ebaluaketa egiterako orduan,
aldaketa fisiologikoak, jokaerazkoak eta subjektiboak hartu behar dira
kontutan.

Ebaluaketa psikofisiologikoaren bidez nahaste edo egoera psikopatologikoen
indikatzaile objektiboak topatu nahi dira. Ahalegin hauen ondorioz, nahaste
zehatz batzuekin batera agertu daitezkeen edo nahaste psikologiko bat
edukitzeko joera adierazi dezaketen indikatzaileak identifikatu ahal izan dira.

Indikatzaile psikofisiologiko berezi batzuk “markatzaile biologiko” bezala
ezagutzen direnak dira. Ezaugarri hauek nahaste bati loturiko edozein
aldakuntza estruktural edo funtzionaltzat hartzen dira, zeintzuk populazio
psikopatologiko zehatz bat mugatzen duten; hiru mota daude: aldikako
markatzaileak —nahastea azaltzen deneko krisi garaian soilik agertzen dira, eta
berorren hasiera eta amaiera zehazten ditu—, bulnerabilitatezko markatzaileak
—nahastea garatzeko aukera gehiago duten pertsonak identifikatzen ditu—, eta
markatzaile genetikoak —heredagarriak diren eta nahastearen adierazpena
baldintzatzen duten geneak dira—.

Gaur egun, teknika psikofisiologikoak modu ezberdinetara erabiltzen dira
nahaste psikologikoen ebaluazioan:

    * Sintoma fisiologikoak nahastearen zati garrantzitsua diren nahasteetan,
      sintoma zehatzen ebaluaziorako; adibidez, trauma-ondoko estres nahastea
      bezalako barne-hersturazko nahasteetan.

    * Nahaste psikologikoak edukitzeko arriskua duten pertsonen ezaugarritze
      edo identifikaziorako; adibidez, mendekotasun nahasteetan.

    * Galdera kliniko zehatzei erantzun konkretuak emateko: tratamenduaren
      eraginkortasuna ebaluatzeko edota helburuak zein neurritan lortu diren
      aztertzeko, esate baterako.

    * Nahaste psikopatologikoen eta euren zergatien inguruko ezagutzak
      hobetzeko: erabilgarriak dira nahasteen etiologia aztertu eta
      identifikatzeko.

    * Buru-nahaste baten irizpide diagnostikoak modu hobean zehazteko edo
      diagnostiko diferentziala hobetzen laguntzeko.

    * Bezero azpitaldeak hobeto identifikatzeko; adibidez, nahaste sexualetan,
      eskizofrenian edo depresioan.

    * Biofeedback-eko teknikekin batera aplikatzeko.


