                              10. gaia.ADIBIDE BAT: EBALUAKETA SEXOLOGIKOA                                                                KAPITULUAREN HELBURUAK      * Arazo sexualen diagnostikorako elkarrizketaren proposamen zehatz bat       ezagutzea.     * Lehen kontsultako elkarrizketa sexologiko diagnostikoak izan behar dituen       ezaugarriak ezagutzea.     * Elkarrizketa diagnostikoak izan behar dituen aldiak ezagutzea.     * Profesionalak arazo sexualak tratatzeko formazioa eta esperientzia       nahikoa ez duenean, hauentzako deribaziorako proposamena egitea.  10.1. SARRERA  Osasun sexuala, ezaugarri biologikoak nahiz psikosozialak barne hartzen dituen ikuspuntu integral batetik ulertu behar da. Azaleratzen diren arazo sexualak ezaugarri horien arteko elkarrekintzaren garapenaren arabera egongo dira, prozesua beti banakakoa izango dela ulertuz beti ere. Beraz, arazo sexualen eskuhartzea pertsonalizatua izan behar du, hau da, bezero bakoitzak azaltzen duen problematika sexuala desagertuko bada, bere ezaugarri biografiko guztiak kontutan hartu beharko ditugu.  Arazo sexual ezberdinak ebaluatzeko, hasierako diagnostiko bat egiteko eta ondoren dagokion tratamendua ezartzeko, klinikoak tresna ezberdinak ditu (Carrobles, 1988). Ebaluazio tresna horiek honakoak dira: elkarrizketak, protokoloak, autoinformeak, autoerregistroak, behaketak, etab. (Carrobles eta Sanz Yaque, 1988). Lehen aipatzen genuen ikuspuntu integratzailetik, ebaluazioko bide guzti hauetatik elkarrizketa azpimarra daiteke, diagnostikorako lehenengo hurbilpena modu osatuan egitea ahalbidetzen duelako. Gauzak horrela, eta ebaluazioaren hurrengo faseetan zehar, elkarrizketak beste tresna osagarrien erabilpenerako bidea irekiko digu diagnostiko zehatzago bat lortzeko.  Ebaluazioko elkarrizketa kontsulta sexologikoan informazioa biltzeko eta arazoaren ebaluazioa burutzeko oinarrizko tresna eta teknika denez gero, sexu arazoen identifikazioa baimenduko digun elkarrizketako eredu bat izatea beharrezkoa iruditzen zaigu.             1. ELKARRIZKETA: KONTZEPTUA ETA EZAUGARRIAK  Elkarrizketa da praktika klinikoan onarpen handiena duen ebaluazio tresna, eta, halaber, osasun profesionalen artean diagnostikorako gehien erabiltzen dena. Elkarrizketaren definizioa egitean, honek dituen zenbait ezaugarri aipatzen dira hizketaldi arruntagandik ezberdintzeko. Besteak beste, azpimarra daiteke ebaluazioko elkarrizketak helburu zehatz bat duela, eta elkarrizketa klinikoaren kasuan, helburu horretaz baliatuko da psikoterapeuta bere ebaluazioko estrategia diseinatzeko. Zentrala den elementu honetaz gain, badira elkarrizketa definitzen duten beste ezaugarri batzuk (Fernández Ballesteros, 1994), ondoren azalduko ditugunak.  Alde batetik, elkarrizketaren burutzapenerako beharrezkoak izaten dira bi elementu: 1) elkarrizketatzailea eta elkarrizketatua egotea (gutxienez bi pertsona); eta 2) elkarrizketatzailearen eta elkarrizketatuaren arteko komunikabide sinboliko baten ezarpena. Elkarrekintza marko honek bezeroaren zailtasunak behatzeko egoera ezin hobea eskaintzen digu. Beste aldetik, bada elkarrizketa teknikaren bereizgarri beste elementu multzo bat: lehenago aipaturiko elkarrizketatzaileak ezarritako helburuak, eta rol desberdinen esleipena (elkarrizketatzailearena eta elkarrizketatuarena) emango diote elkarrizketatzaileari momentu oro egoeraren kontrola izatea. Elkarrizketaren bi ezaugarri hauek —helburuak eta kontrola—, pertsonarteko harreman asimetriko bat ezartzeko oinarriak dira, eta honek, elkarrizketa eraginkorra izatea errazten dute helburuen lorpenera eramaten gaituen neurrian.  10.2.1.Elkarrizketaren abantailak beste ebaluazioko metodoekin alderatuz  Elkarrizketaren definiziorako azalduriko elementuez gain, beste ebaluazioko metodoekiko konparaziotik eratortzen diren eta abantaila garbia dakarten beste batzuk ere aipa daitezke.  Elkarrizketaren eta testaren arteko ezberdintasunari dagokionez, esan dezakegu testak kuantifika daitekeen informazioa jasotzen duten metodo estandarizatuak direla, eta ondorioz, emaitzak erreferentzia talde normatiboekiko konparaziotik ulertzen dira (Fernández Ballesteros, 1994). Elkarrizketan, ordea, ebaluatuarengandik jasotzen ditugun datuek ez dute zentzu hartzen soilik besteenekin alderatuz, baizik eta ebaluatuaren testuinguruan ulertzen ditugu berarentzat duten esanahira hurbiltzea baimenduz.  Bestetik, elkarrizketaren bidez, eta bere gaitasun enpatikoa baliatuz, elkarrizketatzaileak informazioa modu egokian eskuratzeko ezinbestekoa den konfiantzazko giro bat garatuko du (rapport). Elkarrizketatzailearen jarrera aktibo honek egiten du elkarrizketa baliabide paregabea izatea beste ebaluazio eta diagnostiko tekniken aldean.  Behaketarako eskaintzen duen gaitasuna da elkarrizketaren beste abantaila handietako bat. Elkarrizketatzaileak behatzeko duen gaitasuna martxan jarriko du ahalik eta ahozko eta ez-ahozko informazio gehien eskuratzeko, eta geroago honek xehetasun guztiak analizatzen lagunduko dio. Era berean, elkarrizketatuak egin ditzaken behaketek bi partaideen arteko harremana hobetuko dute, elkarrizketatu beraren kolaborazioa ere areagotuz eta honela helburuen lorpena erraztuz.  Elkarrizketaren beste bereizgarri garrantzitsuetako bat beste hau litzateke: beste teknikekin ebaluatzea ezinezkoa egiten duten pertsona ezinduak edo zailtasunak dituzten pertsonak ebaluatzea ahalbidetzen du. Zenbaitetan ebaluatzailea aritzen da paper eta arkatzezko tekniken (testen, auto-informeen, ...) argibideak ondo ulertzen ez dituzten pertsonekin edota, ahoz azalduriko argibideak emanda ere, ariketa burutzea ezinezkoa egiten zaienekin. Elkarrizketak, ordea, pertsona horiek ebaluatzea posible egiten du.  Azkenik, beste abantaila garrantzitsu bat elkarrizketak eskaintzen duen malgutasuna da (Fernández Ballesteros, 1994). Elkarrizketatzailea elkarrizketatuaren ezaugarrietara egokitu daiteke: atzera egin, argibideak eskatu, sakondu, seinalatu, zehaztu, erlazionatu, etab. Testean komunikazioa norabide bakarrekoa den bitartean, elkarrizketan bi partaideen elkarrekintza bi norabideetan gertatzen da. Horrela, elkarrizketatzaileak eginiko galderen erantzunek hurrengo galderak zeintzuk izango diren baldintzatuko dute. Ondorioz, elkarrizketaren malgutasunak, eta kasu bakoitzaren berezitasunen arabera, erabakiak hartzea ahalbidetzen du garrantzitsuak iruditzen zaizkigun datu horiek jasotzeko.  Elkarrizketaren ezaugarri nagusiak deskribatu ondoren, eta zenbait autorek (Bornstein eta Bornstein, 1988; Minuchin, 1984; Sluzki, 1975; Wilson, Spence eta Kavanagh, 1995) eginiko ekarpenak osatuz, problematika sexualaren diagnostikorako burutzen den elkarrizketa eredu bat deskribatuko dugu. Sexu arazoak gehienetan bikoteko testuinguruan azalarazten direnez, gure abordaiak bikote harremanaren dinamikak kontutan hartzea eskatzen digu halabeharrez (Bueno, 1985; Neuburger, 1997; Willi, 1978).   10.3. LEHEN ELKARRIZKETA SEXOLOGIKOA: EREDU BATEN AURKEZPENA  Hasierako elkarrizketa sexologiko honek garrantzia izugarria du (Stierlin, 1981), elkarrizketaren garapenaren arabera baitago tratamendua posible izatea edo ez. Beraz, elkarrizketa osoan zehar adi egon beharko dugu eskuhartze terapeutikoa ahalbidetzen duten oinarrizko helburuei jarraitzeko.  Lehen elkarrizketak harreman terapeutikoa ezartzearen oinarrizko funtzioa betetzen du, alegia, bezeroak eta terapeutak enpatizatzea esan nahi. Lehen elkarrizketaren helburu nagusia bien arteko hasierako loturak sortzea da, eta helburu hau elkarrizketa guztian zehar presente egongo da.  10.3.1.Harreman terapeutikoaren finkapena  Harreman terapeutikoa ezartzeko, beharrezkoa da honako ezaugarri hauek kontutan hartzea: bezeroaren barne-herstura maila, konponbideari buruzko igurikapenak, bezeroaren eskaeraren eta arazoari buruzko informazioaren bilketa, eta hipotesi diagnostikoen elaborazioa.                       1. Bezeroaren barne-herstura maila  Bezeroak bere zailtasun sexualak azaltzen dituenean, gehienetan kezkaturik eta urduri egoten da. Kezka hau arazo beragatik da gehienbat, eta arazoaren izaera sexualagatik eta sortzen dioten lotsa eta intimitate sentimenduengatik. Barne- herstura maila garrantzitsu batekin joan ohi da kontsultara eta, beraz, lehen elkarrizketa honetan bere kezkak modu egokian jasoak, onartuak eta errespetatuak direla antzeman behar du bere barne-herstura hori jaisteko.                       1. Konponbideari buruzko igurikapena  Gure kontsultatik irtetean, bezeroak barne-herstura gutxiago izatea eta, aldi berean, konponbiderako igurikapenak izatea lortu behar dugu. Gehiegizko barne- hersturak lan terapeutikoa oztopatzen du; ondorioz, gure lehen helburua barne- herstura jaistea izango da. Hala ere, lan egiteko beharrezkoa da barne-herstura maila minimo bat, bezeroak bere arazoaren kontzientzia eta berau konpontzeko motibazioa mantendu dezan. Ezinbestekoa da bezeroak arazo bat duela onartzea eta hau konpontzeko irtenbide bat badagoela onartzea. Hortaz, gakoa honetan datza: bezeroak arazo konpongarri baten aurrean dagoela onartzean, eta profesionalak bezeroari konponbidea azken honen baliabide propioak martxan jarriz lor daitekeela ikustaraztean.  Bezeroak ikusi behar du terapeuta arazoak konpontzen dakien profesionala dela, baina pentsatu gabe ahalguztiduna den eta ezaugarri magikoak dituen pertsona dela. Horren ordez, bezeroak irtenbide bat topatzeko bere baliabide guztiak martxan jartzen lagunduko dion profesional bat gisa ikusi behar du terapeuta; hau da, lan terapeutikoa pertsonala eta transferiezina da. Mezu honek argi gelditu behar du, baina ez dio bezeroari zerbait negatiboa deneko sentsazioa utzi behar, guztiz aurkakoa baizik: irtenbide bat dago eta bezero berarengan dago. Beraz, aldaketarako ilusioa eta bere buruarengan konfiantza piztuko dira, bere arazoak ez daudelako ezezaguna den “beste norbaiten” eskuetan. Honek guztiak bezeroak bere desioak eta indarrak jartzea ekartzen du terapeutarekin batera lan egiteko.                       1. Bezeroaren eskaeraren eta arazoari buruzko                         informazioaren bilketa  Lehendabiziko elkarrizketek lehen aldaketarako igurikapenak sortzen laguntzen dute. Terapeutak bezeroaren baliabideak eta erlazioaren ezaugarri positiboak zeintzuk diren jakin beharko du. Bezeroa arazoak azaltzeko dator kontsultara, hau da, ezaugarri negatiboak azaltzera. Eta terapeutak, alderdi negatibo horiek jasoko dituen arren, aldi berean arreta handiz jokatuko du alderdi positiboak ere jaso eta azpimarratzeko, azken hauek bezeroak arazoa konpontzeko duen gaitasunaren berri ematen baitigute. Horretarako, garrantzitsua da terapeuta erlaxatua egotea eta segurtasunez jokatzea.                       1. Hipotesi diagnostikoen elaborazioa  Terapeutak lehenengo saioan argi izan behar du zeintzuk diren bere helburuak. Lehenik, arazoaren berri emango dion informazioa jasoko du eta lanean hasteko lehenengo hipotesi diagnostikoak sortuko ditu. Oso garrantzitsua da lehenengo elkarrizketan terapeuta neutro mantentzea, hots, loturarik edo aliantzarik ez sortzea bikoteko edozein kiderekin —kasuaren ezaugarriengatik lehenengo elkarrizketa horretan estrategia moduan erabiltzea komeni zaiola ikusten ez badu, behintzat—. Orokorrean, aliantza goiztiar hauek arriskutsuak izan daitezke, batetik, dakarten datu faltagatik, eta bestetik, terapiaren garapena zailduko duten akatsak burutzera eraman baitezakete.  10.3.2. Lehen elkarrizketa baten garapena Behin harreman terapeutikoa nola finkatzen den azalduta, lehen elkarrizketa sexual baten eredua, Azanza Protokolo Sexuala (APS) aurkeztuko dugu (Ikus 1. Irudia). Elkarrizketa erdi egituratu honen iraupena 60 eta 90 minutu artekoa da. Ereduaren garapena hobeto ulertzeko, ondoren azaltzen ditugun sei fasetan banandu dugu.  1. Irudia. Azanza Protokolo Sexuala (APS) * HARRERA *                          0. Agurra                                      1. Kontsultatzearen arrazoia                                      2. Izen-abizenak                                      3. Adina                                      4. Lanbidea           DATU PERTSONALAK           5. Egoera zibila (ezkondua bada, ezkontza                                      data apuntatuko dugu; kontsultaren data                                      apuntatu anamnesian)                                      6. Bikotekiderik al daukan momentu honetan                                      (Bai/Ez): a) Bikotekidearen adina; b)                                      Bikotekidearen lanbidea.                                      7. Helbidea                                      8. Telefonoa(k)                                      9. Seme-alabak (kopurua, sexua eta adina) * DERIBAZIOA *                       10. Nork egin duen deribazioa                                      11. Nork izan duen kontsultara etortzeko   ARAZOAREN EGOERA ETA SAIATURIKO    ideia (bikotekidea badaukanean, presente             KONPONBIDEAK             egon edo ez)                                      12. Zerk bultzatu duen etortzeko erabakia                                      hartzera                                      13. Zergatik datozen orain eta ez lehenago                                      14. Saiaturiko konponbideak (laguntza                                      profesionalik gabe eta/edo laguntza                                      horrekin)                                      15. Nola eragiten dion arazoak                                      (bakoitzari)                                      16. Patologia medikuak (diabetea,                                      testosterona, nahaste zirkulatorioak,                                      hilerokoa,...)                                      17. Operazio kirurgikoak                                      18. Farmakoak * HISTORIA MEDIKUA *                 19. Tabakoa (Bai/Ez, maiztasuna)                                      20. Alkohola (Bai/Ez, maiztasuna)                                      21. Arazoa azaldu zeneko momentu baten                                      xehetasunak                                      22. Oraingo erlazio sexualak (zenbat                                      aldiz, non, noiz, nola, iniziatiba,                                      desioa, kitzikapena, orgasmoa,                                      antisorkuntza)                                      23. Lehenengo harreman sexualak (nola,                                      noiz, antisorkuntza, beste zirkunstantzia                                      garrantzitsu batzuk)                                      24. Bezeroa gizonezkoa bada, erekzioaz                                      galdetzea interesatu ahal zaigu: erekzio                                      maila, bikotekide ezberdinak, egoera,                                      posizioa, masturbazioa, goizeko eta gaueko                                      erekzioak                                      25. Bezeroa gizonezkoa bada, zein                                      egoeratan ez da erekzioaren arazoa                                      gertatzen                                      26. Bikotearen historia (lehenengo         BIKOTEAREN HISTORIA          irteerak, lehenengo harreman sexualak,                                      lehenengo zailtasun sexualak,                                      ezkongaialdia, ezkontza, elkarbizitzako                                      lehenengo urteak, arazoagatik kezkatuak                                      egon direneko azken bolada)                                      27. Egun arrunt bat nola igarotzen duten                                      (zenbat denbora elkarrekin, eguneko zein                                      ordutan eta zein aktibitate egiten                                      dituzten batera, inplikaturiko hirugarren                                      pertsonak, edozein harreman sexual nola                                      gertatzen den)      ALDAKETARAKO IGURIKAPENAK       28. Tratamenduarekin lortu nahi diren                                      aldaketak    ESKU-HARTZEAREN PLANTEAMENDUA     29. Hitzarmen terapeutikoa                                      30. Lan programa               ITXIERA                31. Hurrengo saiorako geratu eta agurra  10.3.2.1. Lehen fasea: agurra eta kontsultaren zergatia Terapeutak egingo dituen lehenengo azalpenak saioaren helburuari eta planari dagokion informazioa eskaintzera zuzenduko dira. Agurraren osteko lehenengo galdera kontsultaren zergatiaren inguruan izango da, ondoren pazienteei nahi dutena azaltzen utziko zaiela. Honek informazio ugari eskainiko digu: arazoari buruz; honen aurreko jarrerari, hautemateari, eta balorazioari buruz; eta bikotekideen arteko interakzioari buruz. Bezeroak oso inhibituak dauden kasuetan, arazoaz hitz egitea errazten duten galdera itxiagoak erabiltzea komeni izaten da. Une oro arretatsu egon behar dugu pazientearen komunikatzeko estiloa ezagutzeko, bai maila digitalean bai analogikoan ere; hau da, kontutan izango ditugu komunikazioaren ahozko zein ez-ahozko ezaugarriak. Adierazten dizkigun edukiaz gain, arreta handiz behatuko ditugu gorputz adierazpenak: gorputz-jarrera, begiradak, ahots tonuak, erabiltzen duten hiztegia, etab.  10.3.2.2. Bigarren fasea: datu pertsonalen, deribazio datuen eta aurretiko konpontze saiakeren bilketa  Bezeroaren eskaera behin jaso dugula, bere arazoa zein den ulertu dugula adieraziko diogu informazio laburtua emanez. Honen ostean, eta sarrera txiki bat eginez, hurrengo datu pertsonalak jasoko ditugu (Ikus 1. Irudia): izen- abizenak, adina, lanbidea, egoera zibila, kontsulta data, erlazioaren hasiera data, elkarbizitzaren hasiera data, helbidea, kontakturako telefonoa, bikotekideari buruzko datuak, seme-alaba kopurua, hauen adina eta sexua, etab. Datu hauek eskuratu ondoren, deribazioari buruz galdetuko zaio, nork eman dion profesionalaren izena eta telefonoa, alegia. Gero, arazoa kontsultatzearen ideia norena izan den edo iniziatiba nork hartu duen aztertuko dugu, eta zerk motibatu duen bezeroa orain kontsultatzera, eta ez beste momentu batean —adibidez, gertaera garrantzitsu bat izan liteke—, ere galdetuko dugu. Fase hau lehenago saiatu diren konponbideen azterketarekin amaituko da. Gauzak horrela, interesatzen zaigu jakitea zeintzuk konponbide saiatu diren, zeintzuk momentutan jazo diren eta zeintzuk izan diren hauen emaitzak. Lehenagotik beste profesional batzuekin eginiko lanak ezagutzeak akatsak zeintzuk izan diren jakitea ahalbidetzen digu, eta horrela emaitza onik ekarri ez duten saioak errepikatzea saihets dezakegu. Batzuetan teknika bera berriro balia dezakegu, eta kasu honetan errepikapenaren zergatia argi azaldu beharko litzaioke bezeroari. Puntu honetan gelditzea merezi du, pazienteak teknika batzuen errepikapenaren oso ondo ulertu behar du eta. Horretarako, aurreko saiakeretan presente egon ez ziren —eta oraingoan badauden— ezaugarrien garrantzia argitu behar dugu; horrela pazienteak ez du tratamendua hasteko motibazioa galduko. Edozein kasutan, azkeneko elementu hau elkarrizketaren amaieran landuko dugu, lanerako planteamenduaz hitz egingo denean, hain zuzen ere. Elkarrizketaren une honetan, beste profesional(ar)ekin zer eta nola landu zuten jakitea interesatuko zaigu nagusiki, eginiko guztia ezagutzeko eta, ondorioz, lanerako plan berria diseinatu ahal izateko. Hurrengo fasera iragan baino lehen, ezin dugu ahaztu arazoak nola eragiten dion galdetzea. Bikote baten kasuan, kide bakoitzari nola eragiten dion galdetzeaz gain, bakoitzaren iritziz, arazoak besteari nola eragiten dion galdetuko zaie. Horrela, duten hautemateaz, bakoitzaren bizipen subjektiboaz, bakoitzarentzat arazoak duen garrantziaz eta beraien bizitzan duen balioaz hitz egingo digute. Arazoa zein den jakitea ez ezik, bakoitzarentzat duen esanahia jakitea ere garrantzitsua da. Azken finean, terapeutak, arazoak bezeroarentzat duen garrantzi horrekin egin behar du lan, eta bezero berari dakarkion sufrimenduaz kontzientziatu behar du. Ezingo dugu bezeroaren arazoa gutxietsi, bestela pazientea ez baita ulertua sentituko eta ez da prest agertuko tratamendua hasteko. Bezeroak arazoa benetan dena baino larriagotzat hartzen duenean, terapeutak errealitatean kokatu beharko du bezeroa, arazoa normalizatuz baina beti ere bezeroa ulertuz.  10.3.2.3. Hirugarren fasea: historia medikua  Ondoren, bezeroaren historia medikua jasoko dugu: gaixotasunak, interbentzio kirurgikoak, hartzen ari den farmakoak, alkoholik edo tabakorik kontsumitzen duen edo ez, eta aurrekari familiarrak. Behin datu hauek jasota, arazoaren zehaztasunei buruzko galderekin jarraituko dugu, hau da, sintometan oinarrituko gara: maiztasuna, non, noiz, nola, iniziatiba, desio maila, kitzikapen maila, asetasun maila, orgasmoa, etab. Erabiltzen dituen edo erabili dituen metodo antisorgailuei buruz eta masturbazio jokaerari buruz ere galdetuko zaio. Bezeroa gizonezkoa bada, baloratu egin beharko dugu ea interesatzen zaigun beste gai batzuen inguruan sakontzea: erekzio edo zutitze maila, gaueko eta eguneko zutitzeak, gaueko poluzioak, nahiz eta hauek ez izan kontsultara etortzearen zergatia.  10.3.2.4. Laugarren fasea: bikote harremanaren historia  Historia medikuaren inguruko datuak jaso ostean, hurrengo fasera pasatuko gara: bikotearen harremanaren historiaren inguruko informazioa jasoko dugu. Bikotearen historia ezagutzeak harremanaren garapena eta egun dituzten arazoak hobeto ulertzea ahalbidetzen digu. Azterketa psikologikoaren helburu nagusi diren gai zehatzak hauexek dira: lehenengo elkartzeak, lehenengo erlazio sexualak, lehenengo zailtasun sexualak, ezkongaialdia, ezkontza eta lehen elkarbizitza urteak, arazoaz kezkatzen egon direneko azken bolada, etab. Kide bakoitzaren historia pertsonala eta historia familiarra ezagutzea ere oso interesgarria da, baina gehienetan ezinezkoa egingo zaigu hau guztia lehen elkarrizketa batean eskuratzea.  Bukatzeko, pertsona horren edo bikote horren oraingo egoera sakonki aztertzera zuzendu beharko ginateke, eta horretarako egun arrunt bat nola igarotzen duten azaltzea eskatuko genioke bikoteari. Datu garrantzitsuak dira honako hauek: batera igarotzen duten denbora, eguneko zein ordu igarotzen duten eta zeintzuk aktibitate egiten duten elkarrekin batera, hirugarren pertsonen inplikazioak, nolakoa den edozein momentu sexual bat, etab.  10.3.2.5. Bosgarren fasea: tratamenduarekin lortu nahi diren aldaketen zehaztapena  Orain arte aipatutako datu guzti hauek bildu eta gero, eta bezeroa erosoago sentitzen denean, terapeutak arazoaren konponbidea topatzeko motibazioa jasoko duen azken galdera klabeak egingo ditu, bezeroak arazoaren konponbideari buruz duen ideia argituko duen bitartean. Azkeneko galdera multzo hau bezero berak tratamenduarekin zer lortu nahi duen jakiteko egingo dugu, hau da, zein aldaketa nahi duen, zein izango litzatekeen konponbidea, terapeutak nola lagundu ditzakeen, etab. Galdera hauekin bezeroaren desioak eta tratamendu igurikapenak zehaztea ez ezik, bera inplikatzea eta motibatzea ere lortzen dugu; horrela tratamenduaren parte aktiboa direla sentituko dute eta arazoaren konponbidean erantzukizuna hartuko dute.  10.3.2.6. Seigarren fasea: informazioaren itzulera eta arazoaren planteamenduaren aurkezpena  Elkarrizketaren azkeneko aldia pazienteei informazioa itzultzean datza, arazoa zein den eta berak nahi duen konponbidea lortzeko bidea zein den zehaztuko dela. Modu honetara, bezeroari ikusaraziko diogu arazoaren muina ulertu dugula eta markatutako helburura zuzenduta egongo dela gure lanerako proposamena. Une hartan, lan proposamena eta hitzarmena edo enkoadraketa terapeutikoa zeintzuk diren azalduko zaie. Enkoadraketa terapeutiko horretan, tratamendua hasiko den eguna eta ordua, saioaren iraupena, gutxi gora beherako saio kopurua, saio bakoitzaren ordutegia, ordaintzeko modua, saio bakoitzeko ordaindu beharrekoa, eta nola ordaindu behar duen azalduko zaio. Halaber sekretu profesionala eta tratamenduaren arau praktikoak gogoraraziko zaizkio.  10.3.3.Deribaziorako elkarrizketa diagnostiko laburra  Aurreko atalean deskribaturikoa arazo edo zailtasun sexualekin lan terapeutikoa egin behar duten profesionalei zuzendurik zegoen. Uste dugu, ordea, oinarrizkoa dela beste testuinguru batzuetan garatzen den elkarrizketa diagnostikoa ere azaltzea. Testuinguru horietan lan egiten duten profesionalek arazoaren tratamendua eraman behar ez badute ere, askotan, arazo horien deribazioaren arduradunak izango dira, eta beraz, elkarrizketa diagnostiko egoki bat egin beharko dute. Honela, hasierako diagnostiko honek funtzio bikoitza betetzen du: alde batetik, kliniko ez espezializatuari deribazio arin bat egiteko aukera ematen dio, eta bestetik, lehenengo erantzun bat ematen zaio bezeroari bere eskaera edo beharraren inguruan. Testuinguru oso ezberdinetan, izaera sexualeko arazoak jasoko dituzten osasun profesionalei (lehen atentzioko medikuak, erizainak, terapeuta okupazionalak, etab.) zuzenduriko elkarrizketa labur bati buruz ari gara. Profesional horiek ordea, ez dute arazo horiekin testuinguru horietan terapeutikoki lan egingo.  Gure proposamena elkarrizketa diagnostiko sinple bat da, erraz aplika daitekeena —sexologian formazio bereizirik izan gabe edozein profesionalek burutu lezakeen elkarrizketa—, eta aurretiko diagnostiko orientatzaile bat errazten duena profesional espezialista batenganako bideratu edo deribazioa egin ahal izateko.  Elkarrizketa diagnostiko labur honen ereduak, gehienetan kontsultatzen diren edozein arazo sexualetarako balio duten galderak barne hartzen ditu (ikus 1. Taula). Lehenengo galdera egitea ez litzateke beharrezkoa bezero berak azalduko bailuke, kontsultaren zergatia deitu ohi diogunari egingo lioke erreferentzia.      ** Diagnostiko galderak ** 1. Zerk ekarri zaitu kontsultara? 2. Zeri egozten diozu arazoa? 3. Datu pertsonalak: adina, egoera zibila, lanbidea, harremanaren iraupena. 4. Noiztik duzu arazoa? Noiz gertatzen zaizu? Nola gertatzen da? Non gertatzen zaizu? Norekin gertatzen zaizu? 5. Noiz ez da gertatzen? 6. Zein gaixotasun garrantzitsu izan duzu? Eta zure familiako kideek? 7. Medikuak aginduriko botikarik hartu al duzu aspaldian edo hartzen ari zara orain? 8. Hartzen al duzu normalean alkoholik edo medikuak agindu ez dizun beste edozein substantziarik (antidepresiborik, anfetaminak, kokaina,...)? 1. Taula. Deribaziorako elkarrizketa diagnostiko laburra.  Ondoren, paziente berak arazoari buruz egiten dituen atribuzioak aztertuko ditugu, hots, zeri egozten dion edo zerekin erlazionatzen duen. Informazio hau jaso ondoren, bere arazoa enkoadratzeko datu pertsonal batzuk eskatuko zaizkio (adina, egoera zibila, lanbidea, eta —beharrezkoa izatekotan— harremanaren iraupena).  Horren ostean, arazoaren inguruko zirkunstantzietan oinarrituko gara hurrengo galderak eginez: a) noiztik? (betidanik gertatu da? —lehen mailakoa—; edo bolada batez ondo funtzionatu ondoren, bat-batean arazoa agertu zen? —bigarren mailakoa—); b) noiz gertatzen da?; c) non gertatzen zaio?; d) norekin gertatzen zaio? (adibidez: ohiko bikotekidearekin bai baina noizean behingoekin ez —edo alderantziz—, edo pertsona guztiekin). Galdera hauen erantzunek arazoa hobeto ezagutzea ahalbidetzez gain, etiologia organikoaren/psikogenikoaren bereizketa egiteko aukera emango digute, arazoa kasu guztietan edo soilik batzuetan azaltzen denaren arabera.  Beste puntu garrantzitsu bat salbuespenen inguruko informazioa eskuratzea da, hots, arazoa noiz ez den gertatzen. Galdera hau aurrekoen osagarria da, eta oso baliagarria da lagunduko baitigu etiologia mota zehazten eta arazoa nola mantentzen den ezagutzen. Galdera honen bidez arazoa testuinguru baten menpe dagoen ala ez ezagutuko dugu. Kasu gehienetan zailtasun sexualak jatorri psikosoziala du, eta beraz, sexologo kliniko batengana edo psikoterapeuta batengana bideratuko dugu. Ez da ahaztu behar, ordea, gaixotasun edo farmako batekin erlazionatuta egon daitekeenik.  Ondoren, bezeroak edo bere familiako kideren batek gaixotasun garrantzitsuak dituen edo ez arakatuko dugu. Elkarrizketa egiten ari dena familiako medikua bada, honek jada historia mediku osoa izan dezake. Horrela ez balitz, eta informazioa osatzea beharrezkoa balitz, ezinbestekoa izango litzateke hurrengo arloen inguruan informazioa eskuratzea: bezeroaren historia klinikoa (bereziki, infekzioak, diabetea, hipertentsioa, nahaste neurologikoak), operazio kirurgikoak (ginekologikoak edo urologikoak), obstetrizia historia eta historia psikiatrikoa (bereziki barne-herstura eta depresio nahasteak).  Azkenik, galdera arrunt multzo honekin amaitzeko farmakoen kontsumoaren eta substantzien gehiegizko kontsumoaren inguruko azterketa sakona egingo dugu. Arazo sexualen deribaziorako diagnostikoaren eskema 2. Irudian ikus daiteke.  Bestalde, eskuartean dugun arazo motaren arabera, beharrezkoa izango da aurretik aipaturiko galdera arrunten osagarriak diren beste zenbait galdera egitea. Galdera hauek arazoaren jatorria bereizten lagunduko digute, eta ondorioz, arazoa profesional egokiarengana bideratzen ere bai. Hortaz, galdera osagarri batzuk aurkeztuko ditugu erekzio-disfuntziorako, aneiakulaziorako, eta eiakulazio berankorrerako. Beste arazo guztiak (baginismoa, desio nahasteak, etab.) aipaturiko galdera arrunten barruan daudela uste dugu. Bezeroak erekzio arazoak dituela esaten badu, gaueko edota eguneko erekzioak dituen (eta gaztea bada, gaueko poluzioei buruz ere galdetuko diogu), eta masturbazioarekin erekzioa lortzen duen galdetuko diogu. Galdera hauei negatiboki erantzungo balie, kausa organiko bat egon daitekeela esan genezake eta urologoarengana bideratzea komeniko litzateke. Erekzioaren oztopo mailari buruz ere galdetuko diogu, hau da, ea koitoa oztopatu, erraztu edo ezinezkoa bihurtzen duen eta ea isurketa gertatzen den.  Pazientea isurketa faltaz kexatzen bada, diagnostiko kliniko argia egiteaz arduratu beharko gara, kanpo adierazpenari erreparatuz erraz nahas daitezkeen bi egoera gerta baitaitezke. Bakoitzak, ordea, ondorio ezberdinak ditu deribaziorako eta beraz, kontuz ibili beharko dugu. Gerta daiteke inolaz ere isurketa ez gertatzea, edo alderantziz, isurketa barrualderantz gertatzea. Puntu honetan funtsezkoa da gernu analisia egitea ea espermarik dagoen jakiteko. Gernuan esperma aurkituko balitz, atzeranzko isurketa baten aurrean geundeke eta, ondorioz, beharrezkoa izango litzateke bezeroa urologia zerbitzura bideratzea. Analisiak negatiboak izanez gero, aneiakulazio koadro kliniko baten aurrean egongo ginateke, eta kasu honetan deribazioa sexologo edo psikoterapeuta batengana egin beharko litzateke.                                     2. Irudia. Arazo sexualen deribaziorako diagnostiko orokorreko eskema                Arazoarekin batera azaltzen diren elementuak aztertu                                           EZ                                        BAI         Bezeroaren atribuzioak: momentu harekin erlazionaturiko aldaketa                                biopsikosozialak                              Gertatzen deneko egoeraren                                    azterketa                                                  BAI                                        EZ           Bezeroaren eta bere familiarren historia klinikoaren azterketa                                            BAI                                        EZ                                              BAI                                        EZ      10.4. ONDORIOAK Izaera sexualeko zailtasunen edota patologia sexualen ebaluazioa burutzeko hainbat metodo erabil daitezke. Hala ere, elkarrizketa da gehien erabiltzen den eta onartuen dagoen ebaluazio teknika arlo honetan, beste ebaluazio tresnekin konparatuz abantaila garrantzitsuak aurkezten baititu (bi norabidetako komunikazioa, harreman enpatikoaren finkapena, malgutasuna, ezaugarri oso ezberdinetako populazioen arazoak ebaluatzeko posibilitatea). Elementu hauek ditugu, arazo sexualak aztertzeko elkarrizketa paregabeko tresna bihurtzen dutenak, eta elementu hauei elkarrizketak ebaluazioa eta tratamendua lotzeko eskaintzen duen aukera gehitu behar zaie.  Hasierako helburutzat ebaluazioa badugu ere, elkarrizketak helburu terapeutiko bat ere badu. Diagnostiko bat lortzeko helburuarekin arakatzen ari garenean, aldi berean tratamendua hasteko bidea ari gara jorratzen, gure bezeroak tratamendua beharrezkoa balu. Bezeroarekin lan terapeutikoa egiten ari garenean, ez dago inolako interesik (terapiari begira) ebaluazioaren eta tratamenduaren arteko mugak zorrotz bereizteko, eta lan terapeutiko hori hobetuko da elkarrizketa sexualak eskaintzen duen jarraikortasunari esker.  Kapitulu honetan elkarrizketa sexualaren ezaugarriak agertu ditugu eta lan egiteko geure eredua garatu dugu, deribaziorako elkarrizketa diagnostiko labur baten adibidea aurkezteaz gain. Honi dagokionez, egoki deritzogu hurrengo ezaugarri orokorrak azpimarratzea, ebaluazio sexualaren planteamenduaren gakoa horietan dagoela uste baitugu eta hauek, beraz, eskuhartzearen arrakastan eragingo baitute:  Bezeroaren eskaera modu egokian jaso behar da. Honetarako arreta berezia eskainiko diogu bezeroak kontatzen digunari: zeintzuk diren bere zailtasunak eta gure laguntzarekin zer espero duen lortzea. Garrantzitsua da aldaketarako duen motibazioa gertutik jarraitzea, hala nola lan terapeutikoa norantz zuzendu nahi duen ikustea. Honen atzean egongo da bezeroaren igurikapenen arabera egiten den helburuen negoziazioaren funtsa. Gure eskuhartzearekin lortuko duguna neurri handi batean bezeroak egiten digun eskaera konkretuaren arabera egongo dela. Klinikoaren eskutan eskaera berbideratzeko aukera baldin badago (azken finean bera baita osasun egoeren eta patologia sexualen eta prozesu terapeutikoaren aditua), ezin dugu ahaztu aldaketa batzuk bezeroaren laguntzarekin soilik lortuko direla, eta azken honen bizipen propioaren eta erlazioetarako duten filosofiaren arabera egingo direla.  Lehenengo saio honetan, terapeutak bere pertsonarteko trebetasunak eta gaitasun taktikoak jarri beharko ditu martxan harreman terapeutiko egokia lortzeko eta horrela, bezeroak tratamendua onartzea eta aurrera eramateko prest egotea lortuko du. Oso garrantzitsua da terapeutak bere buruarengan konfiantza edukitzea, eta honetarako konpetentea eta eraginkorra izatea. Trebetasun taktikoei dagokienez, klinikoak jokaeraren kontrola izan beharko du, eta erreflexu azkarrekin eta erantzun bizkorrekin jokatu beharko du. Bestalde, bere mintzaira zaindu beharko du, adierazpen laburrak, zehatzak eta esanguratsuak eginez.  Klinikoaren jarrera lehenengo elkarrizketan (eta ondorengoetan) oso garrantzitsua da. Esan dugu lehenengo helburua harreman terapeutikoaren finkapena izango dela. Harreman hau konfiantzazko giro batean garatuko da, eta jarrera enpatikoa eta hartzailea eskatzen du klinikoaren aldetik, pazienteari hitz egiten utziz eta laguntza eskainiz honek hitz egokiak aurkitzen ez dituenean. Zailtasunak gutxiesten ez dituen edo bezeroaren sinesmenekin kritikoegia ez den jarrera irekia eta ez erruduntzailea izan beharko du; jarrera profesionala eta aldi berean informazioaren itzuleran gertutasuna adierazten duena, esku-hartzerako egokia den mailaraino barne-herstura jaitsiz, eta bezeroen mintzaira mailara egokitzen den erregistroa erabiliz.  Azkenik, klinikoak tratatu beharreko arazoan eragina izan dezaketen edozein faktoreren aurrean arreta jarri beharko du eta adi jokatu beharko du. Ez dugu ahaztu behar patologia sexualak izaera dimentsio-anitza markatua duela, bere adierazpenetan eta etiologia aniztasunean nabarmenki ikusten den bezala. Horregatik, aurkitzen ditugun arazo sexualen oinarrian egon daitezkeen arlo ezberdinei (arlo biologikoari, psikologikoari edo sozialari) arreta berezia jarriko diegu, beste profesional batzuekin lan eginez eta, egoerak hala eskatzen badu, deribazioa erabiliz.  
