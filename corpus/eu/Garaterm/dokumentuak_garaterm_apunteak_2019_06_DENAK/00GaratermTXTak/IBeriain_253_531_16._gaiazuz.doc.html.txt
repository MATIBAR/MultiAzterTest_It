










                         16. GAIA: “Erantzukizuna (I)”



LABURPENA: I. Kontratuz kanpoko erantzukizun zibila. Kontzeptua eta mugaketa. -
1. Kontzeptua eta funtzioa. -2. Mugaketa erantzukizun kontratuzkoaren aurrean.
-II. Delitutik zein faltatik sortutako erantzukizun zibila. -III. Kontratuz
kanpoko erantzukizun zibilaren oinarriak. - 1.Abiapuntua. -2. Portaera. -2.1.
Akzioa edo ez-egitea. Norberaren egitatetik sortutako erantzukizuna. -2.2.
Subjektuak. -2.2.1. Adingabeen zein ezgaituen erantzukizuna. -2.2.2. Autore-
aniztasuna. -3. Portaeraren juridikotasun eza. -4. Erantzukizuna egozteko
irizpidea. -4.1. Egozteko irizpideak: erantzukizun objektiboa eta subjektiboa.
-4.2. Errua: hura aintzatesteko moduaren bilakaera jurisprudentzian. -5.
Kaltea. -5.1. Kontzeptua eta motak. -5.2. Ordaina emateko moduak. -5.3.
Balioespena. -5.4. Kalte-ordaina eskatzeko subjektu aktiboa. -6. Kausalitatezko
erlazioa. -6.1. Kausalitatea eta kaltea egoztea. -6.2. Kaltetuaren parte-
hartzea: erruak batera egotea. -IV. Akzioaren preskripzioa. -V. Prebentzioa eta
aseguratzeko obligazioa: erantzukizun zibileko asegurua.

ARAUDIA: ekko 24.1. art.; kzeko 1.089., 1.092., 1.093., 1.103.-1.106., 1.902.-
1.910., 1.964. eta 1.968.2. art.; Zigor Kodeari buruzko azaroaren 23ko 10/1995
Lege Organikoaren (ZKaren) 20. eta 109.-122. art., zazpigarren azken xedapena
eta xedapen derogatzaile bakarraren 1.a) zenbakia; Pkrlko 111.-116. art.; Zigor
Kodearen Testu Bateratuko 8.2. artikuluari dagokionez, 20. art., 3096/1973
Dekretua, azaroaren 14koak argitaratua, 44/1971 Legea, azaroaren 15ekoaren
arabera; 48/1960 Legea, uztailaren 21ekoa, Aire Nabigazioari buruzkoa (anl);
Ibilgailu Motordunen Zirkulazioan Erantzukizun Zibilari eta Aseguruari buruzko
Legea (imzezal) (hori izen berria da -azaroaren 8ko 30/1995 Legea, Aseguru
Pribatuak Antolatu eta Gainbegiratzeari buruzkoaren zortzigarren xedapen
gehigarriak emana, zeinak, gainera, i. tituluari idazketa berria ematen
baitio-; lehen, 122/1962 Legea, abenduaren 24koa, Ibilgailu Motordunak Erabili
eta Zirkulatzeari buruzkoa, Testu Bateratua: 632/1968 Dekretua, martxoaren
21ekoa); 264/1986 Errege Dekretua, abenduaren 30ekoa, Ibilgailu Motordunak
Erabiltzetik eta Zirkulatzetik eratorritako Erantzukizun Zibilaren Aseguruari
buruzko Erregelamendua onartzen duena, nahitaez egin beharreko asegurua; 25/
1964 Legea, apirilaren 29koa, Energia Nuklearra arautzeari buruzkoa (enl);
2177/1967 Dekretua, ekainaren 22koa, Arrisku Nuklearrak estaltzeari buruzko
Erregelamendua onartzen duena; 1/1970 Legea, apirilaren 4koa, Ehizari buruzkoa
(el); 506/1971 Dekretua, martxoaren 25ekoa, Ehizari buruzko Legea exekutatzeko
Erregelamendua onartzen duena; 63/1994 Errege Dekretua, urtarrilaren 21ekoa,
Ehiztariaren Erantzukizun Zibilaren Aseguruari buruzko Erregelamendua onartzen
duena, nahitaez egin beharreko asegurua; 26/1984 Legea, uztailaren 19koa,
Kontsumitzaileen eta Erabiltzaileen Defentsari buruzko orokorra (kedl); 22/1994
Legea, uztailaren 6koa, Produktu Akastunek eragindako Kalteen Erantzukizun
Zibilari buruzkoa (paezl); maiatzaren 5eko Ohorearekiko, Pertsona eta
Familiaren Intimitatearekiko eta Norberaren Irudiarekiko Eskubidearen Babes
Zibilari buruzko1/1982 Lege Organikoaren, (oieloaren) 6. eta 9. art.; Jabetza
Intelektualari buruzko Legearen Testu Bateratuaren (jiltbaren) 133., 135. eta
136. art.; 1/1996 Errege Dekretu Legegilea, apirilaren 12koa; urriaren 8ko
Aseguru-Kontratuari buruzko 50/1980 Legearen (aklaren) 73.-76. art.


I. KONTRATUZ KANPOKO ERANTZUKIZUN ZIBILA. KONTZEPTUA ETA MUGAKETA

1. Kontzeptua eta funtzioa

Erantzukizun zibilak eragindako kaltea ordaintzeko obligazioa dakar. Kalte bat
eragiten duenak kaltetuari eragindako kaltea ordaindu beharko dio. Beraz, esan
liteke erakunde hori eta hura erregulatzen duten arauen funtzioa kalte-
ordaintzailea dela, eta ez prebentziozkoa edo zigortzailea (De Ángel,
Pantaleón); baina azken bi ikuspegi horiek ere nolabait agertzen dira, kaltea
ordaintzeko obligazioa inork har baitezake zigor gisa, edo kaltea ordaindu
beharrak portaera arduratsu eta arretatsuagoak izatera inor bultza baitezake.

Eremu juridikoan, ohikoa izan da, obligazio hori arautzeko, kontuan izatea
kaltea eragin duen portaeraren iturria; hots, kaltea kontratua edo aurrez egon
den obligaziozko erlazioa ez-betetzeak eragin duen edo kaltea eragin eta jasan
duenaren artean aurretiazko kontratuzko loturarik ez egotea. Horren arabera,
kontratuzko erantzukizun zibila eta kontratuz kanpoko erantzukizun zibila
bereizten dira. Gainera, azken hori hainbat modutan izendatu izan da: kontratuz
kanpoko erantzukizuna, erantzukizun akiliarra (Lex Aquilia) edo, besterik gabe,
erantzukizun zibila.

Kode Zibilean, 1.902.-1.910. artikuluek arautzen dute kontratuz kanpoko
erantzukizuna. Xedapen horiek osatzen dute iv. liburuko xvi. tituluko
(“Hitzarmenik gabe hartzen diren obligazioak”) ii. kapitulua (“Errutik edo
arreta gabeziatik sortutako obligazioak”). Lehenago, halaber, 1.089.
artikuluak, obligazioen iturri gisa, edozein motatako erruz edo arreta gabeziaz
egiten diren egintza edo omisioak aipatzen ditu. Obligazio horien araudia
ezartzeko, delituetatik nahiz faltetatik sortzen badira, 1.092. artikuluak
Zigor Kodera igortzen du, eta, legeak zigortu gabeko errua edo zabarkeria
egonik, 1.093. artikuluak aipatutako Kode zibileko xvi. tituluko ii. kapitulura
igortzen du. Bestalde, eremu jakin bateko jarduera edo sektore zehatzetako
berezitasunak kontuan hartuta, zenbait lege berezi eman dira.





2. Mugaketa

Legegileak erantzukizunari buruzko bi erregimen desberdin ezartzea aukeratu du.
Bata eta bestea bereizteko, irizpide argia eta ukaezina hartzen du
abiapuntutzat: kaltea eragiten duen portaera aurrez dagoen kontratua edo
obligaziozko erlazioa ez betetzea den (kontratuzko erantzukizuna) ala ez
(kontratuz kanpoko erantzukizuna). Datu horren arabera izango da, beraz,
erantzukizuna kontratuzkoa edo kontratuz kanpokoa.

Jurisprudentziaren doktrina aztertu ostean, ordea, erantzukizun mota
bakoitzaren eremuaren mugek soslai ilunak agertzen dituzte. Maiz ez da argi
geratzen zein den egitate bati –kalte batek sortutako erantzukizunari- aplikatu
beharreko erregimena: kontratuzkoa ala kontratuz kanpokoa. Funtsean, iluntasun
hori sortu da Auzitegiak, askotan, esplizituki nahiz inplizituki adierazi
duelako egitate kaltegarria kontratuzko erantzukizunaren zein kontratuz
kanpokoaren arauetako kasuan sar daitekeela; edo, bestela esanda, kaltegilearen
eta kaltetuaren artean kontratua egon eta kaltea, kontratuzkoa izateari utzi
gabe kontratuz kanpokoa izan daitekeela aitortzen baita. Horrekin esan nahi
dena da kaltetuak_egitate_beretik_eta_kalte_berari_buruz_kalte-ordaina
eskatzeko_bi_bide_dituela,_alegia,_demanda_jartzeko_erregimen_bat_edo_bestea
aukeratu_dezakeela_oinarritzat. Beste hainbat herrialdetan bezala, bi eskaera-
bide batera egoteari aukeraren tesia edo pilatzearen tesia deritzo, argi izan
behar bada, halaber, kalte berak bi ordaintzeko obligazio ez dituela sortuko.
Horregatik, prozedurazko alorrean, eta beti orain azaltzen ari garen
ikuspegitik, bi akzio desberdin daudela onartzen da, batera agertu arren berez
inoiz pilatuko ez badira ere (Tapia, Cavanillas Múgica).

Pilatzearen -edo aukeraren- tesia kontratuko eta kontratuz kanpoko ikusmoldeak
elkartzen diren eremu mistoa badagoela onartzetik abiatzen da. Hain argi ez da
uzten, ordea, eremu hori mugatzeko edo zehazteko Espainiako Auzitegi Gorenak
erabilitako irizpidea zein den. Jurisprudentzia kontraesanduna da erantzukizun
bakoitzaren eremua zehazteko orduan.

Epai-sakabanatze horretatik, zera ondoriozta daiteke:

Batetik, kaltegilearen eta kaltetuaren artean kontratua egoteak ez dakar beti
bi erantzukizunak pilatzea; alegia, kontratuz kanpoko erantzukizuna ez da kasu
guztietan erabil daitekeen baliabide orokorra;
Bestetik, kontratuaren eremu esklusiboa hitzartutakoak eta negozioaren edukia
garatzeko burutu beharrekoak zehaztuko dute, eta, horrela, eremu_mistoa,_beti,
kontratutik_sortutako_obligazio_osagarrietara_mugatuko_da. Deigarria da, hala
ere, erantzukizun bi horiek pilatzea, esplizituki edo inplizituki, ia beti
onartzea zuzenean kaltetutako ondasuna bizitza -norbait hiltzea-, osotasun
fisikoa -norbait lesionatzea- edo jabetza -gauzari kaltea eragitea- baldin
bada. Beraz, aipatutako eremu mistoak eta segurtasun, babes edo zaintza-
obligazioek alor berean bat egitea ez dago oso urrun. Hala, azaldutako hori
beste ideia honekin lotuko litzateke: kontraturik ez balego ere, ordaindu
beharreko kalteak sortzen dituzten kasu guztietan onartu behar da kontratuz
kanpoko erantzukizuna (Delgado), hau da, zehatzago esanda, tradizionalki
eskubide absolutuak deritzenak urratzen direnean.

Hala ere, lesionatutako ondasun juridikoa mota batekoa edo bestekoa izateak ez
du erabakiko eskabidearen oinarri juridikoa. Gero ikusiko denez (vid. infra
iii, 5.1), kontratuz kanpoko erantzukizunaren babesa ez dago erreserbatuta
ondasun juridiko jakin batzuetarako, eta, berez, babes horretatik
baztertutakorik ez dago (alegia, kalteak tipifikatzeko sistemarik ez dago);
gainera, ondasun juridiko jakin batzuk kaltetzen diren kasu guztietan, beti
kontratuz kanpoko erantzukizunaren babesa emateko arrazoirik ere ez dago.
Horrela, egia da edonork, eta ez beste kontratugileak bakarrik, heriotza, lesio
fisikoak edo jabetzaren aurkako kalteak eragin ditzakeela, baina, kalte hori
kontratugileak eragin eta, hain zuzen, kontratua modu akastunean betetzearen
ondorioz eragin badu, erantzukizuna kontratuzkoa bakarrik izango da. Modu
berean, hitzartutako prestazioa bete gabe utzi edo oker bete dezakeena
kontratugilea bakarrik izan daitekeen arren, hori hirugarren baten parte
hartzearen ondorioz gertatu bada, hirugarren horrek kontratuz kanpoko
erantzukizuna izango du (kreditu-eskubidearen babes-kontratuz kanpokoa edo
akiliarra delakoa).

Kaltetuari akzioen edo erregimenen artean hautatzeko aukera emateak,
helburutzat, hura babestea du, ordaina jasotzeko aukerak erraztuz edo samurtuz:
hala, -eremu mistoaren barruan- kalte-ordaina erreklamatzeko kalifikazio
juridikoan huts egin, eta, horren ondorioz, demanda atzera botatzeko aukerarik
ez dago (hori gertatuko litzateke kaltea kontratuaren eremuan sartzeko modukoa
izanik eskabidea kontratuz kanpoko erantzukizunean oinarrituko balitz);
kontratuari buruzko diziplina, kasu bakoitzean, ez da modu kaltegarrian
aplikatuko (age 1990-I-2koa); kalte-ordaina kontratuz kanpoko erantzukizuna
bakarrik estaltzen duen aseguruaren eremuan sartzea lortzen da (age 1991-VI-
10ekoa), eta abar. Dena den, ez da ahaztu behar aukeraren tesiaren ondorioz
epaileak demandako oinarri juridikoari men egin behar diola (age 1994-II-14koa;
age 1991-II-22koan, kaltea ordaintzeko eskaera atzera bota zen, kontratuz
kanpoko erantzukizunari buruzko arauetan hura oinarritu ostean akzioa
preskribatuta zegoela ikusi baitzen).

Hala ere, badago datu bat alde batera utzi ezin dena: kontratuzko eta kontratuz
kanpoko erantzukizunari buruzko erregimenak desberdinak izanik (erregimen baten
hainbat arau besteari analogiaz aplika badaitezke ere), bigarrena aplikatzeko
irizpide erabakigarria ez da zenbait ondasun juridiko kaltetzea, baizik eta
portaera kaltegarria kontratuko betebeharrak ez betetzea ez izatea; horregatik,
kaltea kontratuz kanpokoa bada, aldi berean ezin du kontratuzkoa izan.
Erantzukizuna kalifikatzeko, kasu jakin batean, zalantzak eta eztabaida egon
daitezke (esplizituki hitzartu gabeko obligazio osagarriak biltzeko -vid.
1.258. art., kontratuaren eremua zenbat eta gehiago zabaldu, kontratuz
kanpokoaren balizko eremua orduan eta gehiago murriztuko da, eta alderantziz),
baina horregatik bakarrik ezin da onartu pilaketa. Beraz, bere artean
bateraezinak diren eskabideak dira (Pantaleón, Yzquierdo), baina bateraezinak
izateak ez du ekarri behar kaltea ordaintzeko eskaera atzera botatzea,
epailearen iritziz oinarri juridikotzat jarritakoa zuzena ez bada; causa
petendi delakoa aldatzeak ez du inkongruentziarik eragiten auzi-jartzaileak
proposatutako oinarria ezeta beste baten kariaz ematen bada kalte-ordaina -
alegia, oinarri juridikoak ez du osatzen eskatzeko kausa, eta hura iura novit
curia delako printzipioaren arabera alda daiteke- (Pantaleón; aurka, eta ake
222/94, uztailaren 18koa alegatuz, age 1995-X-18koa).

Esandakotik abiatuz, ez legoke akzioak alternatiboki edo subsidiarioki
egikaritu beharrik ere -esaterako, agee 1995-V-31 eta 1995-VI-21ekoak onartzen
dutena-, babes neurri gisa aukera onartu ezin denerako edo kasuan egikaritu
ezin denerako. Ohartu nola aukeraren tesiak, abiapuntutzat, kontratuzko edo
kontratuz kanpoko erantzukizunak osatutako eremu mistoa onartzen duen, eta,
egikaritza alternatiboa edo subsidiarioa onartzeko, berriz, ez den eremu
mistorik behar.


II. DELITUTIK ZEIN FALTATIK SORTUTAKO ERANTZUKIZUN ZIBILA

Portaera kaltegarri batek hura ordaintzeko betebeharra sortzen du (KZeko 1.089.
art). Kaltea obligazioen iturri da. Egitate kaltegarria delitua edo falta ez
bada, tradizionalki legez kontrako zibila deitu izan dena sortuko da. Horren
erregimen juridikoa KZeko 1.902. artikulua eta hurrengoek ezartzen dutena
izango da. Baina eragindako kaltea ordaintzeko obligazioa ere sortuko da,
portaera kaltegarria legez kontrako penala izango balitz. Kasu horretan, Zigor
kodeak ematen du aplikatu beharreko erregimen juridikoa (ZKko 109.1 eta 116.1.
art.).

Kodeketa penala zibila baino lehenago egin zenez, delituaren edo faltaren
biktimari eragindako kaltea ordaintzeko obligazioa erregulatzeko arauak sartu
ziren Zigor Kodean. Egoera hori errespetatu egin zuen Kode Zibilak -1.092.
art.-, eta, horrela, bi erregimen sendotu; oraindaino bizirik egon dira, eta
Zigor Kode berriak berretsi ditu: 109.-122. art:

Kode zibilean erantzukizun zibila arautzen duten xedapenak: 1.902. art. eta
hurrengoak.Zigor Kodean erantzukizun zibila arautzen duten aginduak: 109.-122.
artikuluak.

Bikoiztasun hori doktrinak kritikatu du, eta jurisprudentziak esan izan du
delitutik eratorritako erantzukizun zibilak eta kzeko 1.902. artikuluan eta
hurrengoetan aurreikusten denak funtsa, izaera juridikoa eta helburu
desberdinak dituztela. Hala ere, legez kontrako penala izan dela joz,
erantzukizun zibiletik datorren kalte-ordaina emateko obligazioa ez da sortzen,
berez, delitutik edo faltatik, portaera kaltegarritik baizik (AGEE 1992-XII-30
eta 1995-X-18koak), eta aipatutako funtsa, izaera juridikoa eta helburua ere ez
dira ezaugarri bereizleak. Beste kontu bat da araudi bikoitza datu saihestezina
izatea (justifikatzeko ezin da ekonomia prozesala argudiatu, araudi “zibil”
bakarra egonda ere erantzukizun zibila prozesu penaletik bidera baitaiteke
arazorik gabe).

Erantzukizun zibilari buruzko araudiak Zigor Kodean dituen alderdi nabarmenenak
gero jarriko dira agerian, bai kapitulu honetan, bai hurrengoan, legeria
zibileko aurreikuspenak azaltzerakoan. Orain, jarduera penalak daudenean
erantzukizun zibileko erreklamazioa epaituko duen jurisdikzio-ordena -zibila
edo penala- eta hura erregulatzeko araudia zein den aipatu besterik ez dugu
egingo. Horretarako, aipatutako kzeko 1.092., eta ZKko 109.1 eta 116.1.
artikuluez gain, datu garrantzitsuak dira ZKko 109.2. artikulua: “Kaltetuak,
beti, aukeratu dezake erantzukizun zibila jurisdikzio zibilaren aurrean
eskatzea”; eta Pklko 112.1. artikulua: “Akzio penala bakarrik egikaritzen bada,
zibila ere erabili dela joko da, baldin eta kaltetuak uko egiten ez badu edo,
gero egikaritzeko, judizio kriminala amaitu ostean, esplizituki erreserbatzen
ez badu, hori bidezkoa izenez gero”.

1.Jurisdikzio penala arduratzea. Erantzukizun zibila jurisdikzio penalak
epaituko du honako kasu hauetan: akzioa erreserbatzen ez bada edo uko egiten ez
bazaio eta epaia kondenatzailea bada; edo zigor-epairik egon ezean ere
erantzukizun kriminala salbuesten bada, ZKko 20. artikuluaren 1., 2., 3., 5.
eta 6. zenbakietako hipotesien arabera (ZKko 118. eta 119. art.). Zigor Kodeko
erantzukizun zibilari buruzko araudia aplikatuko litzateke. Jurisprudentziak
finkatu duenez, erantzukizun zibileko akzioa efektuz kontsumitzailea da -ezingo
baita gero jurisdikzio zibilaren aurrean egikaritu- prozesu penalean sartu
diren gaiei dagokienez (esate baterako, agee 1993-VII-12 eta 1995-V-11koak);
beraz, prozesu penalaz geroztik sortutako ondorio kaltegarriak ez ditu
harrapatuko (age 1995-V-11koa).
2.Jurisdikzio zibila arduratzea. Hala izango da baldin eta, epai penal
kondenatzailea edo goian aipatutako erantzukizun kriminala salbuesten duen
kasuetako bat egon arren, erantzukizun zibilaren akzioa aurrez erreserbatu
bada; dena den, erantzukizun zibil hori Zigor Kodeko arauen arabera epaituko da
(kzeko 1.092. art.). Kontuan izan gabe akzioa erreserbatu den ala ez, honako
kasu hauetan, berriz, Kode Zibileko erantzukizun zibilari buruzko arauak
aplikatuko dira (ondorio hori ezinbestekoa da; izan ere, delitua edo falta egon
denik ez da deklaratu, DE ÁNGEL: jarduera penala segituta absoluziozko epaia
eman bada, frogarik ezean auzipetua behin-betiko edo behin behingoz aske uzten
bada, prozesatua auzi-ihesean dagoelako auzia eteten bada, ustezko erruduna
hiltzen bada edo indultu aurreratua ematen bada.

Aurrez eman den epai penalak prozesu zibilean duen eraginari buruz berriz, zera
ulertzen da: epaia_absoluziozkoa_bada, eta epaitutako egitaterik gertatu ez
dela deklaratzen ez bada behintzat (Pkrlko 116. art.), jurisdikzio zibilean ez
du eraginik izango, eta epaian egitateei buruz egindako balioespena ere ez da
loteslea izango (agee 1994-IX-26, 1994-XII-1 eta 1995-XI-8koak: aurrez bide
penalean egindako eskaerak egin dituenarentzat ez dira norberaren egintzak;
vid., hala ere, age 1996-XI-21koa); epaia_kondenazkoa_bada, zigorgarritzat jo
diren egitateek bakarrik izango dute indar loteslea jurisdikzio zibilean.
3. Ibilgailu Motordunen erabilera eta zirkulaziotik eratorritako erantzukizun
zibilaren gaineko nahitaezko aseguruaz estalitako egitateek sortutako kalteei
buruz, imzezalko 10. artikuluak zera ezarri du: “prozedura penalean..., auziaz
arduratzen den Epaileak edo Auzitegiak, kausa artxibatzea erabaki aurretik,
honako kasu hauetan emango du nahitaezko aseguruaren babesean kaltetu bakoitzak
jasandako kalte-galeren ordain gisa gehienez ere erreklama daitekeenaren
zenbateko likidoa zehazteko autoa: akusatuak auziari ihes egiten badio;
absoluziozko epaia ematen bada; erantzukizuna deklaratu gabe behin-behineko edo
behin betiko amaiera jartzen duen beste ebazpena ematen bada, eta kaltetuak
akzio zibilari uko egin ez badio, edo gero aparte egikaritzeko erreserbatu ez
badu”.
Erantzukizun zibila eskatuz auzi zibila hasi eta gero prozedura kriminala
sustatzen bada, lehenengo hura bertan behera utziko da kausa kriminalean epai
irmoa eman bitartean (Pkrlko 114. art.).


III. KONTRATUZ KANPOKO ERANTZUKIZUN ZIBILAREN OINARRIAK

1. Abiapuntua

Erantzukizun zibila osatzen duen kalte-ordaina emateko obligazioa sortzeko,
honako elementu hauek bildu behar dira:

1. Portaera edo jokaera.
2. Portaera horrek kaltea sortzea.
3. Aurreko bien artean kausalitatezko erlazioa egotea.
4. Erantzukizun subjektiboaren eremuan hura egozteko irizpide gisa errua
agertzea.

Premisa horiek guztiak kzeko 1.902. artikuluan islatuta daude (“Akzioz edo
omisioz besteari kalterik eragiten dionak, errua edo arreta gabezia tarteko
dela, sortutako kaltea konpontzeko obligazioa du”). Espainiako zuzenbidean
kontratuz kanpoko erantzukizun zibilari buruz adierazi den araurik orokorrena
jasotzen du horrek (vid., halaber, nfbko 488.ii. legea). Han, erruzko
erantzukizuna bakarrik jasotzen da, gero ikusiko denez, erantzukizun
subjektiboaren eredua ezartzen duen sistemaren erakusgarri.

2. Portaera

2.1. Akzioa edo ez-egitea. Norberaren egitatetik sortutako erantzukizuna

Kzeko 1.902. artikuluak aditzera ematen duenez, portaera kaltegarria zerbait
egitea (jokaera positiboa) izan daiteke, edo zerbait ez egitea (portaera
negatiboa). Gerta liteke azken hori egin beharreko zerbait ez egitean gertatzea
(zaindariak trenbide-pasagunearen langa ez jaistea), baina omisio hutsa ere
izan liteke, eta hori ez da sartzen berez egin beharreko jarduera batean. Kasu
horretan, eta erantzukizun zibilaren efektuetarako aipagarria den jokaera
badagoen zehazteko, normalean galdatzen den portaera hartu beharko da parametro
moduan (De Ángel, Lacruz).

Kzeko 1.902. artikuluak kaltea ordaintzeko obligazioa jardun denaren edo
omisioa egin duenaren gainean jartzen du; beraz, norberaren egitatetik
sortutako erantzukizuna ezartzen da. Horren ondoan, 1.903. artikuluaren
inguruan garatutako ideia dago: beste norbaiten egintzez edo omisioez
erantzutea -besteren egitateagatiko erantzukizuna-. Azken hipotesi hori
hurrengo gaian jorratuko dugu.


2.2. Subjektuak

2.2.1. Adingabeak zein ezgaituen erantzukizuna

Erruzko erantzukizunaren eremuan (vid. infra iii, 4.2), borondate askerik edo
jarduteko gaitasun nahikorik ez izateak duen garrantzia aipatu behar da:
ezgaiak edo adingabeak kaltea ordaintzeko obligaziorik badu? Erantzukizun
zibilari buruzko Araudi penala kontuan hartuta, zera ondoriozta dezakegu:
LO 5/2000, adingabeen erantzukizun penala arautzen duena: bere 61.3. artikuluan
xedatzen du ezen, 14-18 urte bitarteko adingabeek eragindako kalteengatik,
beren gurasoek, tutoreek, harrera-hartzaileek eta egitatezko zein legezko
zaintzaileek erantzukizun zuzena, objektiboa eta solidarioa izango dutela.
Jakina da 18 urtetik gorakoek erantzukizun penala eta zibila zuzena eta
bakarkakoa dutela, ezgaituta ez badaude behintzat (ZKko 116. artikulua).
Ezgaiei dagokienez, kontuan hartuko beharko dira ZKko 118. eta 120. artikuluak,
ezgaitasun kausaren araberako erantzukizun ezberdina ezartzen baitute.

Kzeko 1.902. artikuluari menderatu beharreko erantzukizunari dagokionez, hala
adingabekoentzat -hemezortzi urtez beherakoentzat-, nola ezgaientzat,
subsidiariotasunaren irizpideak du harrerarik onena doktrinan (Lacruz, De
Ángel; aurka, Albaladejo); hala ere, eta ZKko 118. artikuluak (eta 120.1.
artikuluak: tutoretzapean edo berriz ezarritako edo luzatutako guraso-
agintepean dauden ezgaiak erantzukizun kriminala eta zibila dutela onartzetik
abiatzen da) irekitako bidetik, egokiena litzateke bereiztea norbaiti kaltea
eragitea zer den jakiteko adimen nahikorik duen adingabea edo ezgaia eta
horrelako adimenik ez duena. Lehenengo kasuan, eta beren zaintzaileei dagokien
erantzukizuna esleitzeko aukera kendu gabe, erantzukizun zibilak zuzena izan
behar luke (Gómez Calle, Pantaleón).

2.2.2. Autore-aniztasuna

Eragindako kaltea sortzeko hainbat pertsonak parte hartu badute (denei
egozgarri izanik, vid. infra iii, 6.1) eta bakoitzaren erantzukizun zehatza
bereizteko elementurik ez balego, egun modu baketsuan onartutako
jurisprudentziako irizpidea da bakoitzaren erantzukizuna kalte guztien
gainekoa, solidarioa,izango dela (agee 1995-II-16, 1995-VII-3 eta 1995-VII-
12koak). Hori guztia hala izango da, nahiz egilekideak izan ez eta bakoitzaren
portaerak berez bakarrik kalte guztiak sortuko ez balitu ere. Gainera, legeria
berezian erabat onartutako irizpidea da solidaritatea.


3. Portaeraren juridikotasun eza

Kaltea eragiten duen akzioak edo ez-egiteak juridikotasunaren kontrakoa izan
behar duela ia denek esaten dute (Pantaleón aurka), zenbaitetan Espainiako
Auzitegi Gorenak berak aipatu gabe utzitako betekizuna bada ere (esaterako,
agee 1995-IV-20 eta 1995-X-2koak).

Juridikotasunaren kontrako izateari buruzko ikusmolde desberdinetatik,
kontratuz kanpoko erantzukizunaren eremuan -eta kaltetu daitezkeen interes
guztiak edo bakoitza babesteko arau berezirik ez dagoenez-, beste inori
kalterik ez egiteko betebehar orokorra (alterum non laedere) urratzea hartzen
da, 1.902. artikuluak aditzera ematen duenez (esaterako, agee 1994-II-24 eta
1994-II-28koak; De Ángel, Díez-Picazo eta Gullón, Lacruz). Horrela eratuta,
kalteak ordaintzeko obligazioa eratzeko ezer gutxi eransten du
juridikotasunaren kontrako izateak, jarduera kaltegarri oro (aipatutako
premisak biltzen dituena) juridikotasunaren kontrakoa bailitzateke.

Juridikotasunaren kontrako izatea betekizun moduan ezartzea ez da beharrezkoa
bidezko defentsan edo eskubidearen bidezko egikaritzean (ZKko 20.1 eta 7. art.,
118.1. artikuluarekin bat) jardunez gero kaltea ordaintzeko obligaziorik ez
dagoela azaltzeko, argudiatuz inguruabar horietan portaera juridikoa
litzatekeela: bidezko defentsa dagoen kasuetan, erruduntasunaren betekizuna ez
da betetzen, eta, gainera, kaltetu den erasotzailearen portaera da kaltea
eragitea ekarri duen kausa (kausakidea), eta horri egotzi behar zaio;
eskubidearen bidezko egikaritzea dagoen kasuetan (vid. kzeko 7.2. art.),
erruduntasuna baztertuta uzteaz gain, zenbaitetan ere, kaltetuaren jarduera da
kausa (kausakidea), eta horri egotziko zaio kaltea.





4. Erantzukizuna egozteko irizpidea

4.1. Egozteko irizpideak: erantzukizun objektiboa eta subjektiboa

Erantzukizuna egoztea eragindako kaltea ordaintzeko obligazioa esleitzea da.
Esleitze hori kaltea eragiteak bakarrik ekarri dezake, baina, egozketa egiteko,
akzioa edo omisioa erruzkoa izatea ere eska daiteke. Lehen kasuan,
erantzukizuna objektiboa litzateke, eta, bigarrenean, erantzukizuna subjektiboa
litzateke. Berez, erantzukizun subjektiboaren eremuan bakarrik dago
erantzukizuna egozteko irizpide autonomoa: errua; alegia, erantzukizun
objektiboaren arloan, erantzukizunaren gainerako premisak bakarrik eskatzen
dira (akzioa edo omisioa, kaltea eta kausalitatezko erlazioa). Hala ere, egia
da legegileak erantzukizun objektiboa ezarri duen eremuetan hori ezartzeko
arrazoia arriskuzko jarduerak izatea izan dela; hortaz, ez da harritzekoa
erantzukizun subjektiboaren edo erruzkoaren ondoan, erantzukizun objektiboaz
edo arriskuzkoaz hitz egitea (vid., esaterako, De Ángel).

Kode Zibilean aurreikusi eta gero azalduko diren kasu batzuk alboratuta,
errurik gabeko erantzukizuna edo erruarekin zerikusirik gabekoa honako hauetan
jasotzen da: imzezalan (vid. 1. art.), anlan (115.-125. art.), enlan (45.-68.
art.), elan (33. art.), kedlan (25.-28. art., eta, batik bat, azken hori) eta
paezlan (1., 6., 8. eta 9. art.).


4.2. Errua: hura aintzatesteko moduaren bilakaera jurisprudentzian

Kode Zibilaren sisteman, erantzukizuna, funtsean, modu subjektiboan ulertu zen,
eta, hala, 1.902. artikuluak errua edo arreta gabezia eskatzen du kaltea
ordaintzeko obligazioaren premisa gisa. Arau horretan, errua adierarik
zabalenean ulertu behar da, -esplizituki aipatzen duen- arreta gabezia biltzeaz
gain doloa ere barneratzen baitu. Beraz, bai arretarik gabe (aurreikus
daitekeen kaltea aurreikusi gabe edo ekidin daitekeen kaltea ekidin gabe) eta
bai doloz (apropos kaltea sortuz edo, gutxienik, kaltea onartuz) aritzen dena
izango da erruduna.

Erraz antzeman daitekeenez, arreta gabeziaren eremuan iragargarria eta
ekidingarria zer diren ezartzea da arazo erabakigarria. Izan ere, iragartzeko
eta ekiditeko garaian eskatutakoaren maila zenbat eta handiagoa izan, orduan
eta zabalagoa izango da arreta gabeziaren eta, beraz, erantzukizunaren eremua.
Kaltea eragin duen gertakaria iragarrezina edo saihestezina balitz, ustekabeko
kasua litzateke (agee 1994-X-4 eta 1995-III-31koak).

Garapen industrialak eta teknikoak, jarduera arriskutsuak edo arriskua berekin
daramaten jarduerak ugaritzeak eta horren ondorioz subjektu kaltetuak
gehiagotzeak ekarri dute, erantzukizun zibilaren eremuan, biktimari kalte-
ordaina jasotzea errazteko ikuspegiak lehentasuna izatea. Horren erakusgarri da
legeria berezia, hor erantzukizun objektiboa ezarri baita; baina, aldi berean
(eta horri buruz ariko gara segidan), erruaren printzipio tradizionala
interpretatzean eta aplikatzean izan den erabateko eraldaketa ere haren
erakusgarri da. Eraldaketa horren ondorioz, teorian subjektiboa izateari eusten
dion erantzukizuna kuasiobjektibizatu egin da; horren adierazle dira honako
mekanismo edo espediente hauek (Cavanillas Múgica, Pantaleón):

1.Eskatutako arreta-mailak areagotzea. Kontratuz kanpoko erantzukizunari,
analogiaz, kzeko 1.104. artikuluaren arreta-neurri abstraktua eta objektiboa
aplikatzen zaio (agee 1994-II-14, 1995-V-8 eta 1996-III-11koak): trebetasun
arruntak izanda zentzuduna eta arduratsua den pertsonari dagokion trafiko-
eremuan jardutean eta kasuko inguruabarren arabera eska dakiokeena; ahaztu
gabe, pertsona batek, berez erdi mailako trebetasuna baino handiagoa baldin
badu, berak duen maila hori eskatuko zaiola. Hala, -aurreikusgarria eta
ekidingarria dena neurtzeko- neurri abstraktu hori zenbat eta zorrotzagoa izan,
orduan eta portaera kaltegarri gehiagok sortuko dute erantzukizuna. Eskakizun
horren erakusgarri gisa ezarri da erregelamenduko aurreikuspen soila betetzeak
ez duela esan nahi, per se, arretazko portaera burutu denik (agee 1995-II-15
eta 1995-V-8koak), eta, halaber, kaltea eragiteak arreta gabezia erakusten
duela.

2.Errua frogatzeko karga alderantzikatzea. Kzeko 1.214. artikuluko esapidea
(obligazioa badela frogatzeko karga hura betetzea erreklamatzen duenari
dagokio) alboratuta, jurisprudentziak (esate baterako, agee 1994-X-4, 1995-II-
15 eta 1995-VII-1ekoak) zera ezarri du: egitate_kaltegarria_eta_horren
ondorioak_frogatu_ostean,_egileak_frogatu_beharko_du_jarri_behar_zuen_arretaz
aritu_dela.

Dena den, medikuntzako eta osasungintzako erantzukizunaren eremuan, Espainiako
Auzitegi Gorenak baieztatzen du kaltea egon dela esaten duenak frogatu beharko
duela arreta gabezia (agee 1994-VII-12, 1994-VII-29, 1996-III-11koak; kedlko
28. artikuluan osasungintzako zerbitzuak aipatzen badira ere, xedapen hori ez
zaio aplikatuko medikuntzako erantzukizunari -agee 1994-VII-22, 1994-VII-29 eta
1997-VI-27koak-). Hala ere, horrek ez du eragotzi zenbait kasutan ebakuntzaren
garrantzia eta hasierako patologia kontuan izanda eragindako kaltea neurriz
kanpokoa izan bada presuntziozko mekanismoetara jotzea (agee 1989-VI-16, 1990-
VI-12, 1991-II-22 eta 1998-V-22koak).

Erantzukizun zibilaren funtzioa zigortzailea ez denez eta kalte-ordaintzailea
denez, eta hark eskubideak murriztea ekartzen ez duenez, errua frogatzeko karga
alderantzikatzeak sortutako erru-presuntzioak ez du ekko 24.2. artikulua
urratzen (agee 1994-IX-27 eta 1995-II-15ekoak).

Bestalde, karga hori alderantzikatzea legez jaso da ondorengo hainbat
xedapenetan; esate baterako, kedlko 26. artikulua eta paezlko 5. eta 6.
artikuluetan.

3. Sarritan (esaterako, agee 1995-X-27, 1995-XII-23 eta 1996-I-22koak),
erantzukizun subjektiboaren eremuan ere sortutako arriskuaren ideia
erantzukizuna esleitzeko argudio gisa erabiltzeko aipatzen da: "Kode Zibileko
1.902. artikulua inguratzen duen erru-kutsua ahaztu gabe, jakina da asko
lausotu dela, eta, erabat objektibizatu ez bada ere, aberastasuna eta
zerbitzuak sortzeko ez ezik, horiek kalteak sortzeko arrisku askoz gutxiagoz
erabiltzeko eta aprobetxatzeko eman den aitzinamendu teknologiko eta
aurrerakoiak, zalantzarik gabe, eskatzen du lege-araua aplikatzeko lehen
erabakigarria izan zen erru-kutsu hori zuzentzeko erabakiak hartzea; hala,
arriskua sortzen duenak berak eragindako ondorioez erantzun beharko du, are
gehiago, arrisku hori edo hirugarrenentzat galzoria sortzen duenari irabazi
ekonomikoak ekartzen dizkion enpresa-jarduerari atxikitako zerbait bada.
Horregatik, hain zuzen ere, enpresek, arriskurik eza bermatzeko segurtasun- eta
babes-neurri handienak jarriz erabili behar dituzte aitzinamendu teknologikoak"
(age 1992-I-20koa).

Arriskua aipatu, formalki bederen subjektiboa den erantzukizunaren eremuan
aipatzen denez, erantzukizunaren eskeman oraindik ere izan dezakeen garrantzia
honako honetan datza: eska daitekeen arreta-maila areagotzea eta errua
frogatzeko karga alderantzikatzea justifikatzeko eragile bat da (vid. agee
1995-V-1 eta 1995-X-27koak).


5. Kaltea

5.1. Kontzeptua eta motak

Kaltea, erantzukizun zibilaren ondorioetarako, bidezko interesa urratzeak
sortutako galera oro da. Espainiar estatuko sistemak kalte moduak ez ditu
jasotzen; alegia, babestutako eta urra daitezkeen interes edo ondasun
juridikoen zerrendarik ez da legez ezartzen. Interesak ez du zertan eskubide
subjektiboa izan, eta, are gutxiago, eskubide subjektibo absolutua; haren
zilegitasuna erabakitzeko, kontuan hartu beharreko oinarria beste bat da:
interesak ez du babesik mereziko legez kontrakoa edo gizartearen moralaren
aurkakoa bada bakarrik (Pantaleón; esate baterako, proxenetak esplotatutako
prostituta hiltzeak hari eragindako kaltea).

Zuzenean edo jatorrian urratutako ondasun juridikoa edo interesa edozein izanda
ere (osotasun fisikoa, ohorea, jabetza, kreditu-eskubidea, eta abar), kalte-
ordainaren mailan, konpondu beharreko kaltea izan daiteke: ondarezko kaltea edo
materiala, eta kalte morala; lehenengoak alor ekonomikoan eragindako kaltea
biltzen du, eta, bigarrenak, esparru pertsonalean eragindakoa (vid. ZKko 110.
eta 113. art.). Horrela, esate baterako, lesioa fisikoa bada, bai kalte
ekonomikoak (kalte materiala edo ondarekoa), eta bai kalte moralak (minak
eragindako oinazeak, gorputz-adarra galtzeak sortutako atsekabea, eta abar)
lirateke ordaindu beharreko kalteak. Ez da ahaztu behar, gero azalduko denez,
lesioen subjektu pasiboaz gain beste norbaitek ere nozi dezakeela kaltea
(pentsa, esaterako, biktimaren ezkontideak edo lagunak jasan ditzakeen kalte
materialak eta moralak; horiek ordaintzea eska dezake). Dena den, erantzukizun
zibilaren eremuan kalte moralak badaudela inork zalantzan jartzen ez badu ere,
urratutako interesaren ezaugarriek eta horiek zehazteko eta balioesteko sortzen
diren zalantzek sarritan ekartzen dute ordaintzea edo konpontzea hitzak
saihestu eta konpentsaziohitza nahiago izatea.

1) Galera ekonomikoaren, hau da, ondareko kalteen gaian, kzeko 1.106. artikulua
analogiaz aplikatzen da; hark, batera ager daitezkeen balizko bi ikuspegi
aurreikusten ditu: gertatutako kalteaetagaldutako irabazia. Ordaindu beharreko
ondarezko kaltearen esparrua zehazteko, abiapuntua da kalterik izan ez balitz
kaltetuaren ondareak izango lukeen egoera berrezarri behar dela (age 1992-IV-
28koa); baina kontuan izan behar da, halaber, horrek ez duela ekarri behar,
beti, hainbat ikuspegi edo ikusmolde adiera bakarreko eta abstraktu onartzea
edo hartzea.

Hala, gehienetan, hondatutako edo narriatutako ondasunak egonik, gutxienez
kalte-ordainak eta ondasun horiek merkatuan duten balio objektiboak bat etorri
behar badute ere (ikusmolde_objektiboa), ez du zertan beti horrela izan (ez
luke izan behar, esate baterako, kaltegileak frogatzen badu jabeak gauza
suntsitzeko erabakia hartua zuela, Pantaleón). Eta, aldearen_teoriak (ordaindu
beharreko kaltea zehazteko, honako hauek alderatuko dira: kaltetuaren egungo
ondareak duen balioa eta gertaera kaltegarria gertatu ez balitz ondare horrek
izango lukeen balioa) sarritan ikuspegi egokirik ematen badu ere, ondorio
batzuk bideratu ditzake, berez zuzenak ez direnak: esaterako, lesioak jasan
dituen funtzionarioari lan egiteko gai izan ez den aldian bere soldata osorik
ordaindu bazaio, Administrazioak ezingo lioke kaltegileari hark jasandako
kaltea ordaintzea eskatu, baldin eta mina hartu duen funtzionarioaren jarduera
ordezteko gastuak egin dituela frogatzen ez badu behintzat; baina,
Administrazioaren ondarezko egoera ez dela aldatu -beraz, alderik ez dagoela-
argudiatuz gero, Administrazioak funtzionario horrek bete gabeko prestazioetan
zuen interesa urratu dela defenda liteke eta horien balioa (ondarezkoa)
ordaindutako soldaten zenbatekoak osatzen duela (Pantaleón; berak agerian jarri
duenez -Lehenengo Salak defendatutakoaren aurka-, horixe da Espainiako Auzitegi
Goreneko Bigarren Salak erabilitako irizpidea). Hala, ikuspegi orokor zuzenenak
ondarezko kaltea zehazteko eskatzen du kaltetu bakoitzaren inguruabar bereziak
kontuan hartzetik abiatzea eta hondatutako edo narriatutako gauzaren
existentziari edo osotasunari eusteko, galarazitako jarduera burutzeko edo
kaltegilearen portaerak behartuta jarduera ez egiteko kaltetuak duen interes
jakina aztertzea (Pantaleón).

2) Kalte morala, hau da, ondarekoa ez dena (esapidea zorionekoa izan nahiz ez
izan, ondare espirituala edo pertsonaren ondare materiala ez den edozein alor
ukitzen duena), eragozpenik gabe onartu da kontratuz kanpoko eremuan, eta,
jurisprudentzian, hainbat adibide aurkitu daitezke: lesio_fisikoen (sendatu
arteko oinazea, agee 1989-XII-20 eta 1995-V-22koak; kalte estetikoa, agee 1990-
II-12 eta 1995-XI-3koak; bidaia zapuztea, age 1964-II-28koa; lesionatuaren
andreak harekin harreman sexualak izateko aukera galtzea, age 1988-II-9koa; eta
abar) edo heriotzaren (maite den norbait hiltzeak sortutako atsekabea) kariaz
sortutakoak, nork berea duen etxebizitza_suntsitzeak sortutako asaldura eta
estutasuna (age 1986-XII-16koa), ezkontza_doloz_deuseztatu_izanak zuzen
osatutako familia lortzeko itxaropena zapuztea (age 1985-XI-26koa), arretarik
ezak eta medikuntza-ardura_akastunak osasunari etengabeko narriatzea sortzeak
eragindako larritasuna (age 1995-V-22koa), jaiotzekoak Down sindromea zuela
beranduegi esan, haurdunaldia borondatez eragozteko aukera iragana egonik, eta
umea jaiotzea (age 1997-VI-6koa), eta abar. Gainera, urratutako interesak duen
izaeraren arabera, kalte morala gertatzeko eremu aproposa da ohorea, intimitate
pertsonala nahiz familiarena, eta norberaren irudia kaltetzea (vid. oieloko
9.3. art.: besteen kontuetan modu bidegabe nahasiz gero, kalte morala dagoela
jotzen da).


5.2. Ordaina emateko moduak

Kaltea konpon liteke berau zuzentzeko behar diren egintzak berak zuzenean
burutuz edo konponketaren baliokidea dirutan emanez (vid. ZKko 110, 112 eta
113. art.). Lehenaren arabera, kaltetutako gauzak edo ondasunak beren
jatorrizko egoerara ekartzeko beharrezko jarduerak egin behar dira (erantzuleak
berak edo haren lepora). Noski, statu quo ante delakoa berriro ezar daitekeen
heinean bakarrik egin ahal izango da; kasu horretan, kaltetuak aukeratu dezake
ordaina emateko modu bat edo bestea (Lacruzen eta Pantaleónen iritziz, gauzak
lehengora ekartzea materialki eta juridikoki posible izanik ere, horrek neurriz
kanpoko gastuak egitea ez du sortu behar).

Kalte-ordaina eskatzearekin batera kaltea eragiten duen kausa kentzea eska
badaiteke ere, ezabatze hori ez da ordaina emateko modua (De Ángel eta Lacruz,
aurka), kalte gehiago ez eragiteko babes modua baizik (vid. jilko 133 eta 136.
eta oieloko 9.2. art.).

Ondareko kalteen nahiz kalte moralen ordaina dirutan eman behar bada,
beharrezkoa da, lehenik, horiek balioestea.






5.3. Balioespena

Balioestea ordaindu beharreko kaltea dirutan adieraztea da (gauza bada ondareko
kaltea balioestea, zalantzarik ez dago kalteari buruz hartzen den kontzepzioak
edo ikuspegiak balioespena egiteko izango duen eragina; vid. supra iii, 5.1).

Kontratuz kanpoko erantzukizunaren eremuan, printzipio orokorra honako hau da:
subjektuari esleitutako edo egotzitako kaltea (vid. infra iii, 6.1) osorik
ordaindu behar da; hala, 1.107. artikuluaren antzeko araurik ezarri ez denez,
kaltea ordaindu beharko da hura eragin duenak izan dezakeen erru-maila kontuan
hartu gabe (age 1989-VI-20koa, aurka). Printzipio hori erabat apurtzen da
zirkulazio-istripuetan pertsonei eragindako kalteetan; izan ere, imzezalak
(vid. 1.2. art. eta Eranskina) kalte-ordain tasatuen sistema ezarri du:
eragindako kalte moralak eta materialak legez balioetsita daude, eta,
asegururik badagoen ala ez eta nahitaezko aseguruaren mugak zein diren ere
kontuan izan gabe, zenbateko horiek kasu guztietan ezarriko dira (kopuru
finkoak ezartzen dituen taula baten bidez artikulatzen da sistema; kopuru
horiek ordaindu daitezkeen kontzeptu desberdinen arabera sailkatzen dira, eta,
kasuko inguruabarrak kontuan hartuz eta gehieneko eta gutxieneko kopuruen
artean mugituz, kalte-ordaina banan-banan bereizteko aukerarik uzten dute).
Hala ere, ezarritako baremoak ez dira aplikatzen portaera delitu doloduna
baldin bada (Eranskineko lehen puntuaren aurreneko lerroaldea), eta, gainera,
gauzei sortutako kalteak ere ez dira ukitzen (1.1. art.). Kalte materialak
balioesteko beste aurreikuspen berezia jilko 135.i. artikuluan jasotzen da.

Benetan, kalte moralari buruz, eta ukitzen den interesaren ezaugarriak kontuan
izanda, ez da oso aproposa esatea diru-baliokideak osoko ordainketa egiten
duenik. Horregatik, kalte moralak ordaindu zitezkeen ala ez eztabaidatzea
gainditu ostean, eta helburua egoera atsegingarriagoa sor dezakeen baliabidea
ematea dela onartuta, quantum delakoa finkatzeko, epailearen erabakimenari
eremu oso zabala irekitzen zaio. oieloeko 9.3 etajilko 125.ii. artikuluetan
aurkitu daitezkekalte morala ordaintzeari buruzko zentzuzko hainbat irizpide.

Hasteko, benetan jadanik sortutako kaltea bakarrik balioets daiteke; baina,
etorkizuneko kalteak ere gertatuko direla ziur jakin badaiteke ordaindu behar
direnez, horiek ere balioestea onartu behar da (esaterako, jasandako lesioen
ondorioz eta zentzuzko ziurtasunez elbarritasuna etortzen bada; vid. De Ángel).
Horrela egin ez bada edo, kalte berriak gerora agertu badira, horiek ordaintzea
eska daiteke beste prozedura baliaraziz.

Kaltea kuantifikatzeko erreferentziatzat hartu behar den unea zehazteko
(kalteak sortu direnekoa -kondenatzeko edo epaia exekutatzeko garaian balioa
eguneratuz, baldin eta izapide horretan quantum delakoa ezarri bada-, edo
kondena eman deneko edo epaia exekutatzeko eguna), baliagarri da ideia hau:
kaltea ordaintzeko behar diren baliabideak balioestea da gakoa (De Ángel).
Horren ondorioz, gastuak egin behar badira (esate baterako, ebakuntza
kirurgikoa edo konponketa bat), horiek ere kuantifikatu egin behar dira,
kondenatzeko edo epaia exekutatzeko unea erreferentzia gisa hartuz; eta,
biktimak berak jada gasturik egin izan balu, horiek eskuratzeko eguneratu
beharko lirateke, batetik, zenbatekoa, eta, bestetik, diru kopuru hori gabe
geratzeak eragindako galerak (Pantaleón).

Auzialdian egindako kaltearen balioespena berrikus al daiteke kasazioan?
Espainiako Auzitegi Goreneko Lehenengo Salak (zibilak), Bigarrengoak (penalak)
ezarritako irizpideak ez bezala, behin eta berriro ukatu du aukera hori. Haren
iritziz, quantum delakoa finkatzea, Audientziaren erabakimenaren arabera
geratzen den egitatezko arazoa da (agee 1993-XII-28 eta 1995-V-22koak; aldiz,
Auzitegi Gorenak balioets dezake biktimaren parte hartzea zenbatekoa izan den
,eta, horren arabera, kopurua, ezarritakoa handituz edo gutxituz, aldatu, vid.
infra iii, 6.2). Dena den, defendatu behar da erabakimen hori zenbatekoari
buruzkoa bakarrik dela, Pantaleónek ere defendatzen duen bezala; alegia,
zenbatekoa zehazteko erabilitako kontzeptuak eta oinarriak ez ditu atzemango
erabakimenak. Hala ere, autore horrek aditzera ematen duenez ere, erabilgarria
eta posible litzateke, Auzitegi Gorenak, kalte-ordaina kalkulatzeko Auzialdiko
Epaitegiei oinarriak zehatz-mehatz adieraztea eskatuko balie, kalteen kontzeptu
eta kontu-sail desberdinak bereiziz eta zenbateko osoak beraietako bakoitzean
duen kopurua banatuz (vid. ZKko 115. art.).

Ohikoa ez bada ere, gerta daiteke kalte-ordaina izatez errenta bat ezartzea
izatea (imzezalko Eranskinaren lehen puntuko 8. zenbakiak ezartzen duenez,
hitzartu edo judizialki erabaki daiteke, edozein unetan, ezarritako kalte-
ordain osoaren edo zati baten ordez kaltetuaren aldeko hil arteko errenta
eratzea).


5.4. Kalte-ordaina eskatzeko subjektu aktiboa

Ordaina emateko akzioa egikaritzeko berez legitimatuta dagoen pertsona kaltea
jasan duena da. Hala ere, bere kreditu-eskubidea –obligaziozko erlazio bateko
hartzekoduna denez- transmiti daiteke, eta, horren ondorioz, hiltzen bada eta
akzioak preskribatzen ez duen bitartean, ordaina eskatzeko legitimazioa haren
jaraunsleei dagokie (vid. oieloaren 6 eta 9.4. art.).

Gerta daiteke pertsonari zuzenean eragindako kalteaz gain beste norbaiti ere
zeharkako kalteak sortzea; esate baterako, lesio fisikoak eragiten direnean:
biktimak jasandako ondareko kalteak eta kalte moralak dira kalte zuzenak, eta,
esaterako, ezkontideak bere ondarean eta moralean jasan dituenak, zeharkakoak.

Adierazitako guztia izaeraz orokorra izanik, honako ñabardura hauek egin behar
dira:

a) Jarduera kaltegarriak heriotza_eragin_badu, heriotza horrek kaltetu dituen
pertsonek berek jasandako ondareko kalteak eta kalte moralak ordaintzea eska
dezakete. Gainera, eta kausatzailearen jaraunsleak izan daitezkeenez, eska
dezakete, hala badagokio, hildakoak jasandako kalteak ordaintzea (demagun
norbait hil dela duela hilabete sortutako kalteen ondorioz, eta bitartean
ondareko kalteak eragin: biktimak egindako gastuak eta eskuratu ez dituen
irabaziak). Baina ezin da defendatu bizitza bera (ondasun gisa) galtzeak,
biktimak jasandako kaltea izan eta kalte-ordaina eskatzeko aukera biktimari
soilik aitortzen dionik , gero hark bere jaraunsleei mortis causa transmititu
eta horiek, iure hereditatis, egikaritzeko (agee 1995-VII-20 eta 1994-IX-
1ekoak; Pantaleón).

b) Zirkulazio-istripuaren ondorioz norbaiti kalteak sortu bazaizkio, imzezalan
(vid. 1.2. art., eta Eranskina, lehen puntua 4) ezarri da heriotza dagoen
kasuetan kaltetutzat zenbait pertsona bakarrik joko direla (Eranskineko i.
Taulan adierazitakoak); eta, lesioak dauden kasuetan, istripuko biktima
bakarrik joko dela kaltetutzat (dena den, iv. Taulan, elbarri larrien
familiakoentzat kalte-ordaina aurreikusten da).


6. Kausalitatezko erlazioa

6.1. Kausalitatea eta kaltea egoztea

Erantzukizun subjektiboaren nahiz objektiboaren eremuan, eragileak egindako
portaeraren eta kaltearen artean, kausa-efektu delako erlazioak egon behar du.
Kausa zera da: emaitza, esperientzia zientifikoaren legeekin bat eginez,
zergatik gertatu den azaltzeko balio duten aurrez gertatutako egoera enpirikoak
(Pantaleón).

Hala eta guztiz ere, gauza bat da ikuspegi enpirikotik jarduera edo omisioa
kaltearen kausa izatea, eta beste zerbait da ondorio kaltegarria (guztiz
apartekoa, nekez gertatzekoa edo ustekabekoa izan daitekeena) noiz subjektu
bati esleitu edo egotzi behar zaion erabakitzea beharrezkoa izatea; hori
bistakoa da emaitza kaltegarriaren aurrekariak (kausakideak) hainbat badira.
Eta esandakoa argitzeko, zenbait adibide eman daitezke:

a) merkatariak adingabekoari karabina bat saltzen dio, eta horrek, erabiltzen
ari dela, lesio larriak sortzen dizkio norbaiti (vid. age 1992-I-7koa);
b) dantzalekua eraikitzeko material desegokiak erabiltzeaz gain,
larrialdietarako irteerarik jarri ez eta, hirugarren batek, sutea pizten du,
eta, horren ondorioz, hainbat pertsonari kalteak sortzen zaizkio (vid. age
1992-XII-19koa);
c) enpresaburuak, lan-araudian ezarritakoa urratuz, lana eginarazten die
igandez langileei, eta, aldameneko bolborategia lehertzearen ondorioz,
horietako batzuk hilik suertatzen dira (AGE 1946-II-22koa);
d) gidari batek bere autoarekin bazterbidera jo eta hiru oinezko harrapatu
ostean, horietako bat hilik gertatu da; eta onik ateratako beste oinezkoa,
hildakoaren emazteari deitzeko lasterka abiatu bezain laster, beste ibilgailu
batek kolpatzen du, gidariak hori ekiditeko ezer egiteko aukerarik izan gabe
(age 1984-I-27koa).

Emaitza kaltegarria norbaiti noiz egotzi behar zaion argitzeko,
jurisprudentziak eta doktrinan gehiengoak abiapuntutzat hartzen dute
aurrekarietatik zein hartu behar diren juridikoki kausa aipagarri gisa zehazten
saiatzea. Horretarako, hainbat irizpide proposatu dira, baina, horietatik,
honako bi hauek nabarmendu behar dira: egoera_baliokideen_teoria eta
egokitasunarenetakausalitate_egokiaren_teoria.

Egoera baliokideen teoriak, gure artean gehien zabaldu den bertsioan, aurrekari
guztiei begirune bera ematen die; hau da, portaera bat kentzeak kalterik ez
sortzea ekarriko balu, portaera hori emaitzaren kausa da (vid. age 1975-II-
28koa).
Egokitasunaren edo kausalitate egokiaren teoriak, berriz, kasuan kontuan
hartutako kalte bera normalean sortzen duten aurrekariak jotzen ditu kausatzat
(agee 1994-IV-29, 1995-I-24 eta 1995-III-15ekoak). Espainiako Auzitegi Gorenak,
irizpide bata zein bestea erabili izan baditu ere (egoera baliokideen teoriara
hurbiltzen diren jarrerak pixkanaka baztertu direla azpimarratuz, vid. agee
1992-XII-19 eta 1995-III-25ekoak), zera baietsi du: eragilearen portaeraren eta
sortutako kaltearen arteko lotura kausala zehazteko, kasu bakoitzean eta kausa
nahiz efektuen amaigabeko kateaduraren barrutik, zentzuak erantzukizunaren
adierazletzat jotzen dituen egoerak edo inguruabarrak balioetsi behar dira,
doktrina bakarzale oro kontuan izan gabe (agee 1992-XII-19, 1995-III-25, 1995-
XII-30 eta 1998-IV-2koa).

Juridikoki aipagarri diren kausa edo kausak aukeratzen ahalegintzetik abiatuz
gero, kalte batzuk portaera bati kausalki lotuta egon eta kalteak ordaintzea,
agian, portaera egin duenaren lepora ez direla jarriko onartzea da. Beste modu
batera esanda, norbaitek, kaltearen kausa –kausetako bat- izan arren, kaltea
ordaintzeko obligaziorik ez izatea. Azaldutako gehiengoaren ikuspegitik
begiratuz, horrek badu argibide inplizitua: kausa oro ez da juridikoki kausa
aipagarria edo kausa esanahi juridikoan.

Zuzenagoa litzateke, hala ere, Pantaleónek adierazi eta ondorengo lerroetan
jasotzen den moduan, arazo kausalak -berez egitatezkoak direnak- eta arazo
juridikoabereiztea: emaitza kaltegarria horren kausa izan denaren lepora noiz
jarri edo horri noiz esleitu edo egotzi behar zaion erabakitzeko irizpideak
zehaztea (zeharka aipatzen dute, zehaztasunik gabe eta modu ilunean, agee 1992-
XII-19 eta 1994-XII-23koek).

Lehenengo gaia, arazo kausalari buruzkoa, egoera baliokideen teoria aplikatuz
zehaztu behar litzateke. Baina bigarrena -alegia, emaitza kaltegarria kausa den
norbaiti noiz esleitu edo egotzi behar zaion- beste ereduei eta irizpideei
jarraituz erabaki behar litzateke. Dena den, irizpide horiek zehaztea ez da lan
erraza. Horiek ezartzen, bereziki, Alemaniako doktrina saiatu da, eta
ohartarazi behar da ez direla guztiz zehaztutako dogma moduan ematen, hau da,
hipotesi guztietan aplikatzeko moduan; zehaztugabeko lelo gisa ematen dira,
balioei buruzko aurreiritziak jasotzen baitira nahiz eta hainbatetan
kontraesanean egon eta atzematen beti zailak izan.

Egokitasunarena, berez, egozteko irizpide posible bat da: portaera bat
kausatzat hartu ostean, emaitza kaltegarria hari egotziko zaio, normalean kalte
mota hori sorrarazten badu; aitzitik, begirale trebatu baten ustez, portaerak
kaltea nekez sorraraz badezake, horri ez zaio egotziko. Baina, egozteko
irizpide horren ondoan, eta zehatz-mehatz denak azaltzeko asmorik gabe, beste
batzuk ere aipa daitezke, esate baterako, bizitza normalean arriskuan jartzea
edo atzerabidea debekatzea. Lehenengoaren arabera, kaltetuak berez jasaten
dituen arriskuen ondorioz sortutako kalteak ez dira egotziko: esaterako, arinki
zaurituak ospitaletik etxera oinez doala jasandako kalteak ez zaizkio egotziko
zauri haiek eragin dizkionari; beste zerbait litzateke zauriak oso larriak izan
eta medikuntza-tratamenduan jartzea premiazkoa izanik zauritua daraman
kotxearen abiadak trafiko-istripua sortzea. Atzerabidea debekatzeko
irizpidearen arabera, berriz, norbaitek abiarazitako iter kausalean, beste
norbaiten portaera doloduna edo oso arduragabekeria larriduna agertzen bada, ez
zaio hari emaitza kaltegarria egotziko; baldin eta hark bete beharreko ardurak
azken inguruabar hori aurreikusteko beharra jasotzen ez badu (vid. age 1988-
III-11koa sorrarazi zuten egitateak).

Jadanik esandakoaren harian, komeni da ñabardura terminologiko bat egitea:
emaitza kaltegarria portaera bati esleitzeari edo egozteari, Alemaniako
doktrinak emandako izena hartuz, kaltearen egozketa objektiboa deritzo, baina
horrek ez du zerikusirik erantzukizun objektiboarekin –errurik gabekoarekin-.
Kalte bat bere aurrekarietako portaera bati egotzi behar zaion ala ez
erabakitzea (beraz, kaltea objektiboki egotzi daitekeen ala ez), erantzukizun
subjektiboaren eremuan ere egin behar da. Gainera, atzerabidea debekatzeko
irizpidea azaltzean ikusi denez, prebentziorik –hots, arretarik- ezak emaitza
kaltegarria egoztea ekarriko du, beste norbaiten portaera doloduna edo oso
zabarra gerora agertzen bada ere.


6.2. Kaltetuaren parte hartzea: erruak batera egotea

Kausakidea emaitza kaltegarriaren biktima ere izan daiteke, bai kaltea eragin
duten inguruabarrak sortzen parte hartu duelako (esaterako, agee 1994-III-2 eta
1995-II-15ekoak, igogailuko istripuei buruzkoak, eta age 1993-V-29koa, produktu
arriskutsuak sortutako kalteei buruzkoa), bai jadanik gertatutako kaltea
areagotu duelako: kaltearen indarra murrizteko beharrezko portaerak egin behar
ditu kaltetuak, kasuko inguruabarren arabera, zentzuzko mugen barruan (vid. age
1995-XI-29koa).

Hipotesi horietan, biktimak ere arretarik gabe jokatu duenez, erruak batu
direla esaten da, baina arazoa, berez, kausalitatearen ikuspegitik arakatu
behar da. Gainera, ikuspuntu hori behar-beharrezkoa da, zibilki ezer egotzi
ezin zaion norbaitek, eta, beraz, errua izateko gaitasun gabeak, kaltea sortzen
laguntzen badu (imzezalko Eranskinaren lehen puntuko 2. zenbakian, 1.iv.
artikuluarekin bat etorrita, biktima berez egoztezina bada eta istripua bere
portaerak sortu edo sortzen lagundu badu, hipotesi hori eta biktimaren errua
parekatu dira).

Erantzukizunaren ondorioetarako, biktimaren jokaerak kalte-ordainaren
zenbatekoa gutxitzea ekar lezake (batu diren erruzko ekintza bakoitzak emaitza
kaltegarria sortzeko izan duen erlazio zuzenaren proportzioan, age 1993-V-
29koa; ordaindu beharreko kopuru ekonomikoa ekitatez moderatu, age 1995-X-
5ekoa). Sarritan, adierazitakoa oinarritzeko, kzeko 1.103. artikuluan ezarrita
dagoen moderatzeko ahalmena aipatzen da (agee 1994-XII-15 eta 1995-II-15ekoak),
baina hori kritikatu beharra dago; izan ere, gauza ez da arreta gabeziaz aritu
denaren erantzukizuna moderatzea, kaltea ekarri duten jarduera bakoitzak
izandako eragina zehaztea baizik (De Ángel, Díaz Alabart, Pantaleón).

Halaber, gerta liteke inguruabarrak ikusita biktimaren parte-hartzea
erantzukizunaren ondorioetarako hutsala izan dela erabakitzea, edo, aitzitik,
emaitza kaltegarria kaltetutako pertsonari bakarrik egoztea –alegia, kaltea
ordaintzeko obligaziorik inork ez du izango, agee 1997-VII-22 eta 1988-IV-
2koak-. Esaten denez, erruaren ikuspegitik, lehenengo kasuan, eragilearen
erruak zurgatzen du biktimarena, eta, bigarrenean, biktimaren erruak zurgatzen
du eragilearena (biktimaren errua soilik).

Kaltea ordaintzeari begira, biktimaren parte-hartzearen ondorioek,
jurisprudentziak jarri eta aurreko lerroetan aditzera emandakoek, legeria
berezian izan dute harrerarik; horren adibide dira jadanik aipatutako imzezalko
1.iv. artikulua eta paezlko 9. artikulua. Vid. ZKko 114. artikulua ere.


IV. AKZIOAREN PRESKRIPZIOA

Kzeko 1.968.2. artikuluaren arabera, urtea_iragateagatik_preskribatuko_du
“1.902. artikuluak aipatzen dituen erru zein arreta gabeziatik sortutako
obligazioen ondorioz, erantzukizun zibila eskatzeko akzioa, kaltetuak horren
berri izan zuenetik kontatuta”. Han, 1.902. artikulua bakarrik aipatzen bada
ere, inork ez du zalantzan jartzen epe hori, iv. Liburuaren xvi. tituluko ii.
Kapituluan (1.902-1.910. artikuluetan) bildutako kontratuz kanpoko
erantzukizunari buruzko hipotesi orori aplikatuko zaiola. Legeria berezian, epe
desberdinak ezartzen dira (esate baterako, enlko 67. artikulua: hamar edo hogei
urte, istripua gertatu denetik kaltea berehalakoa bada edo ez bada; oieloko
9.5. artikulua: kaduzitateko lau urteko epea, legitimatuak akzioa egikari
zezakeenetik;jilko 135.iii. artikulua: bost urte, egikaritu
zitekeenetik;paezlko 1.2. artikulua: hiru urte, kaltea jasan zenetik).

Preskribatzeko urte beteko epe laburra ezartzeak atentzioa ematen du berez,
kontratuzko erantzukizuna eskatzeko akzioa egikaritzeko hamabost urteko epe
orokorraren (1.964. artikuluaren) aldean. Azken hori luzeegia dela esan
badaiteke ere, hura laburregia dela ere baiets daiteke (erantzukizunaren
egitatezko hipotesia osatzen duten elementuak frogatzeko baliabideak
lurrinkorrak izatea, epe laburra ezartzeko arrazoi izan arren, vid. Pantaleón).
Epe labur hori orekatzeko eta zuzentzeko, epea noiz kontatzen hasiko den
zehazteko irizpide subjektiboa ematen du legegileak –kaltetuak kaltearen berri
izan duen unea-, eta jurisprudentziak ere bide horri segitu dio; horrela, dies
a quo hori atzeratzera jotzen da, preskripzioa zorroztasunez ezin dela aplikatu
argudiatuz. Horregatik, kaltearen benetako garrantziaz une hauetan jabetzen
dela ulertuz, kontaketaren hasiera atzeratzen da: lesioaren irismenari eta
horrek lan-gaitasunaren gainean duen eraginari buruzko diagnosia egiten den
egunera (age 1994-V-26koa); behin betiko senda-agiria hartzen den egunera (agee
1990-II-12 eta 1995-IV-22koak); lesionatuari ezgaitasuna aitortzen zaion
egunera, senda-agiria jasoz geroztikoa bada ere (agee 1989-VI-17 eta 1995-X-
10ekoak); tronpen lotura akastunaren ondorioz nahi izan ez den haurdunaldia
egon bada, umea jaiotzen den egunera (vid. age 1995-X-10ekoa). Gainera, eta
kalteak bata bestearen atzetik sortu badira (portaera kaltegarria denboraldi
luzean indarrean egon delako), jotzen da emaitza kaltegarria eragiten duen
kausa desagertu arte ezin dela epea kontatzen hasi (age 1989-I-16koa);
preskripzioaren unea emaitza osoaren azkenaldian (age 1993-VI-24koa) edo
emaitza osoa sortzean (age 1990-VI-27koa) finkatzen da.

Preskripzioaren gaian, arreta berezia merezi du jarduera penala bideratu duten
egitateetatik sortu eta jurisdikzio zibilaren aurrean egikaritutako
erantzukizun zibilaren akzioari buruzkoak (vid. supra ii). Gauza bada legez
kontrako penaletik eratorritako erantzukizun zibila jurisdikzio zibilaren
aurrean galdatzea, jotzen da kzeko 1.964. artikuluko hamabost urteko epea
aplikatzen dela, eta ez 1.968.2. artikuluko urteko epea; horren arrazoia da
prozesu zibilean egikaritzen den akzioa ez dela 1.902. artikulukoa (1.968.2.
artikuluak aipatzen duena), 1.092. artikulukoa baizik, zeina, epe berezirik
izan ezean, hamabost urteko epe orokorraren mende baitago.

Badirudi ezen irizpide hori (bi erantzukizun desberdin -legez kontrako
penaletik eta legez kontrako zibiletik eratorriak- daudela uste izatetik
abiatzen denez), gehienez ere, prozedura penalean epai kondenatzailea agertzen
bada eta erantzukizun kriminala salbuesteko ZKko 20. artikuluaren 1., 2., 3.,
5. eta 6. zenbakietan aurreikusitako kasuak gertatzen badira (ZKko 118 eta 119.
art.) bakarrik alega daitekeela, baina jarduera penala egon den gainerako
kasuetan, ez (orduan ezingo bailitzateke legez kontrako penaletik eratorritako
erantzukizuna dagoenik esan). Hain zuzen ere, hori ulertu du Espainiako
Auzitegi Gorenak, 1.968.2. artikuluaren urteko epea aplikatzen baitu baldin eta
epaia absoluziozkoa bada (agee 1988-VI-24 eta, obiter dictum, 1993-II-25ekoak),
auzipetua behin-behingoz edo behin betiko aske uzten bada (agee 1988-VI-24,
1989-XI-30, 1992-I-20 eta, obiter dictum, 1993-II-25ekoak) edo auzipetua
hiltzen bada (age 1993-II-25ekoa; bestelako iritzia, age 1989-XII-7koa); epai
irmoa eman aurretik indultua ematen den kasuetan beste irizpideari jarraitu eta
hamabost urteko epea aplikatzen bada ere (agee 1990-IV-1, 1990-X-19 eta, obiter
dictum, 1993-II-25ekoak).

Epea noiztik aurrera kontatu behar den erabakitzeak garrantzi berezia du,
aplikatu beharrekoa urte beteko epe laburra bada. Jarduera penaletan,
prozedurari behin-behinekoz edo behin betiko amaiera jartzen dien ebazpena
interesatuari jakinarazten zaionetik aurrera kontatuko da epea (vid. ake 220/
1993, ekainaren 30ekoa, eta agee 1993-II-3 eta 1994-X-20koak). Jurisprudentziak
onartu duenez, une horretatik aurrera, epe oro kontatzen da, bereizi gabe zein
kasuri kontatu behar zaien horrela, -gehiengoak, bestalde- (erantzukizun zibila
jurisdikzio penalaren aurrean egikaritzen bada, preskripzioa etenda geratzen da
ex 1.973. art.) eta zein hipotesiri falta den denbora bakarrik kontatu behar
zaien (erantzukizun zibila eskatzeko akzioa erreserbatzen bada, akzio penalak,
berez, kontaketa etetea bakarrik ekarriko bailuke, vid. jkrlko 111 eta 114.
art.). Gaiari buruz, gainera eta begi zorrotzez, zera dio Pantaleónek:
jurisdikzio zibilean 1.902. artikuluko akzioa egikaritzen bada eta bi akzio
desberdin direla esaten duen tesiaren arabera, erantzukizun zibilaren akzioa
jurisdikzio penalaren aurrean egikaritzeak ere kontaketa etetea bakarrik ekarri
behar luke.

Eta, bukatzeko, Espainiako Auzitegi Gorenak argi utzi duenez, auzia artxibatu
ostean, ezin da bide penalera jo beste epe berri bat kontatzen hastea
eragiteko. Jarduera penala berrireki den kasu gehienetan adierazi da hori (agee
1987-X-20, 1988-VI-24, 1992-I-20 eta 1992-II-22koak); lehen artxibatzearen
–hori jakinarazi denetik- eta berrirekitzearen artean urte bete igaro bada,
preskripzioaren efektuetarako ezin da bigarren artxibatze hori kontuan hartu;
hala ere, age 1994-V-10ekoak kontuan hartu du, lesioen kasu batean senda-agiria
eman zenetik lehen jarduera penala hasterako (kereila kriminala aurkezterako)
1.968. artikuluko urte betea igaro bazen ere. Azken irizpide horrek, zuzena
izanik ere, agerian uzten ditu araudi bikoitzaren babesean ezar daitezkeen
arrazoirik gabeko desberdintasunak, bereziki preskripzioaren gaian:
jurisprudentzia penalak ulertu duenez, lesioa eragin duten egitateak delitu
baldin badira, hura esesteko akzio publikoak preskribatzen ez duen bitartean,
erantzukizun zibila eskatzeko akzioak ere bizirik iraungo du; baldin eta,
delitu izan ez eta jarduera penalak artxibatuz gero, kaltetuak akzioa egikari
zezakeenetik jarduera penal horiek hasi arte urte bete igaroko balitz, eta,
jurisdikzio zibilean akzioa egikaritu ostean, preskripzioko balizko salbuespena
onartu behar litzateke.


V. PREBENTZIOA ETA ASEGURATZEKO OBLIGAZIOA: ERANTZUKIZUN ZIBILEKO ASEGURUA

Erantzukizun zibilaren gaineko aseguruak kaltea ordaintzeko obligazioa
estaltzen du: “Erantzukizun zibilaren gaineko aseguru bidez, aseguratzaileak,
legean eta kontratuan ezarritako mugen barruan, obligazioa hartzen du
kontratuan aurreikusitako egitateak eragindako kalte-galerak hirugarren bati
aseguratuaren lepora ordaintzeko obligazioa sortzeko arriskua estaltzeko,
baldin eta aseguratuak, zuzenbidearen arabera, egitate horren ondorioez zibilki
erantzun beharra baldin badu” (aklko 73. art.). Hemen figura kontratuz kanpoko
erantzukizunaren ikuspegitik azaltzen bada ere, zalantzarik ez da kontratuzkoa
ere modu berean estal daitekeela.

Estalitako arriskua (aseguratutako erantzukizunaren eremua) modu desberdinetan
mugatu edo zehaztu daiteke, baina, gehienetan, jarduera edo egoera jakin bat
kontuan hartuta egiten da: lanbide batean aritzea, motordun ibilgailuak
gidatzea, garraioa, kirol-jarduerak egitea, higiezinaren jabeak erantzun
beharreko kalteak, eta abar.

Zerbait aseguratzea, interesatuen borondatearen arabera gera daitekeen
prebentziozko neurria izan daiteke (borondatezko asegurua), baina legez ere
ezarrita etor daiteke (nahitaezko asegurua). Bigarren kasu horretan, asegurua
hartzea polizak estaltzen duen jarduera egiteko betekizun administratibo
antzeko bat da (de Ángel): “Gobernuak erabakitako hainbat jarduera egiteko,
beharrezkoa da erantzukizun zibilaren gaineko asegurua egitea. Administrazioak
jarduera horiek egikaritzeko baimenik ez du emango aurrez interesatuak asegurua
egin duela baieztatu gabe. Nahitaezkoa izan eta asegururik ez egiteak zigor
administratiboa ekarriko du” (aklko 75. art.). Nahitaez hartu beharreko
aseguruak dira, esate baterako: motordun ibilgailuak erabili eta zirkulatzekoa
(imzezalko 2. art. eta 2641/1986 Errege Dekretua, abenduaren 30ekoa), ehizakoa
(elko 52. art. eta 63/1994 Errege Dekretua, urtarrilaren 21ekoa) edo aire-
aseguruak (anlko 127. artikuluan aurreikusitakoak).

De Ángelek adierazten duenez, nahitaez aseguratu beharrak arriskuak
sozializatzea dakar; alegia, arriskua sor dezakeen jarduerak egiten dituzten
guztiek norbaitzuek eragindako kalteak ordaintzeko ekarpenak egiten dituzte
beren primak ordaintzean: kalteak eragin ditzaketen guztiek osatutako
kolektibitateak bideratzen du biktima suertatzen direnei kalteak ordaintzea.
Iruzkin horiek aseguruak pilaka egiten diren jarduera-eremu guztietara aplika
daitezke; hori gertatzen da nahitaezko aseguru baten esparruan, hain zuzen,
motordun ibilgailuenean.

Ezbeharra gertatuko balitz (aseguratuak kaltea ordaintzeko obligazioa izango
balu), kaltetuak edo haren jaraunsleek, aseguratzaileari kaltea ordaintzeko
obligazioa betetzea eskatzeko, akzio zuzena izango dute horren aurka (aklko 76.
art.; vid. ere ZKko 117. art.); hala ere, horrek ez dio kenduko
aseguratzaileari aseguratuaren aurka errepikatzeko eskubidea, baldin eta
eragindako kaltea aseguratuaren dolozko portaeraren ondorioz sortu bada.
Aseguratzaileak, 76. artikuluak ezartzen duenez, kaltetuaren erru bakarra
egotea eta kaltetuaren aurka dituen salbuespen pertsonalak aurkara ditzake.


BIBLIOGRAFIA

Ricardo de Ángel Yágüez, Tratado de responsabilidad civil, Madril, 1993;
Algunas previsiones sobre el futuro de la responsabilidad civil (con especial
atención a la reparación del daño), Madril, 1995; “Actuación dañosa de los
grupos”, in rjc, 1997, 63. or.
José Manuel Busto Lago, La antijuridicidad del daño resarcible en la
responsabilidad civil extracontractual, Madril, 1998.
Santiago Cavanillas Múgica, La transformación de la responsabilidad civil en la
jurisprudencia, Madril, 1987.
Santiago Cavanillas Múgica eta Isabel Tapia Fernández, La concurrencia de
responsabilidad contractual y extracontractual. Tratamiento sustantivo y
procesal, Madril, 1992.
Silvia Díaz Alabart, “La responsaabilidad por las actos ilícitos dañosos de los
sometidos a patria potestad o tutela”, inadc, 1987, 795. or.; “Comentario a la
sts de 19 de octubre de 1990”, inccjc, 24. zk., 1059. or.; “Comentario a la sts
de 1 de febrero de 1989”, inccjc, 19. zk., 149. or.
Calixto Díaz-Regañon García-Alcalá, El Régimen de la prueba en la
Responsabilidad Civil Médica, Iruñea, 1996.
Rafael García López, Responsabilidad civil por daño moral. Doctrina y
jurisprudencia, Bartzelona, 1990.
Jacinto Gil Rodríguez, “Comentario a la sts de 17 de marzo de 1984”, inccjc, 5.
zb., 1509. or.
Esther Gómez Calle, “La responsabilidad civil del menor”, indpc, 7. zk., 1995,
87. or.
Fernando Pantaleón Prieto, “Comentario a la sts de 10-III-1983”, inccjc, 2.
zk., 447. or.; “La indemnización por causa de lesiones o de muerte”, inadc,
1989, 613. or.; “Causalidad e imputación objetiva: criterios de imputación”, in
Centenario del Código Civil, ii. lib, Madril, 1990, 1561. or.; “Comentario al
art. 1.902 cc”, in Comentario del Código Civil, ii. lib., 2. arg., Madril,
1993, 1971. or.; “Indemnizaciones tasadas, subvenciones indirectas: la
valoración de los daños personales en el Proyecto de Ley de supervisión de los
seguros privados”, inrrcc, 1995, 383. or.
L. Fernando Reglero Campos, Accidentes de circulación: responsabilidad civil y
seguro, Madril, 1991.
Jaime Santos Briz, “Comentario a los artículos 1.902 a 1.910”, in Comentarios
al Código Civil y Compilaciones Forales (Albaladejok zuzenduak), xxiv. lib.,
Madril, 1983, 93. or.
Francisco Soto Nieto, Responsabilidad civil derivada de accidente
automovilístico (seguro de suscripción obligatoria), Madril, 1989.
Elena Vicente Domingo, Los daños corporales: tipología y valoración,
Bartzelona, 1994.
Mariano Yzquierdo Tolsada, La responsabilidad civil del profesional liberal,
Madril, 1989; “Laforma fronteriza entre la responsabilidad contractual y la
aquiliana. Razones para una moderada unificación”, inrcdi, 1991, 443. or..


                                                                             21

