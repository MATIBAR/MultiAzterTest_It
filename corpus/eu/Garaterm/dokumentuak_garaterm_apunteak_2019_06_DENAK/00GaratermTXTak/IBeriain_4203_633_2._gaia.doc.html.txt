







 ****** 2._GAIA:“ARAU_ZIBILEN_INTERPRETAZIOA,_APLIKAZIOA_ETA_ERAGINKORTASUNA”
                                    ******

****** I. ARAUZIBILEN INTERPRETAZIOA ******
****** 1. Sarrera ******

Arauak betetzeko ezartzen direla esatea ez da gauza berria. Kontuan izan behar
da, edonola ere, arauak ezartzen direnean legegileak bi jarrera posible
aurreikusten dituela hartzaileengan: arauari lotzekoa eta araua ez betetzekoa.
Bigarren kasu horretarako, legeak berak zehapenak edo zigorrak ezartzen ditu.
Zigor horiek askotarikoak dira, lege-urratzeak bezain bariatuak. Guk, hemen, bi
nagusi baino ez ditugu ikusiko: deuseztasuna eta saihestu nahi den araua
aplikatzea.

Hori aztertu ostean, legearen aplikazioari egingo diogu erreferentzia. Izan
ere, lege idatziak hitzak diren neurrian, beharrezkoa da beti arau horiek
interpretatzea, eta, horrez gain, hutsuneren bat izanez gero, osatu ere egin
behar dira arauak.

****** 2. Arauak interpretatzea ******

Arauak hitzak direnez, kasu zehatz batean aplikatu ahal izateko, beharrezkoa da
aurretik arau horien esanahia ulertzea, araua interpretatzea, alegia.

Legearen interpretatzaile garrantzitsuena epailea da (badira beste batzuk ere,
legegilea bera, doktrina, notarioak, erregistratzaileak eta beste hainbat
eragile). Legea interpretatzean, epaileak ez du askatasun osoz jokatzen. Badira
interpretazio-metodo jakin batzuk, Kodeak ezartzen dituenak, eta baita
interpretazioaren emaitzari ezartzen zaizkion muga batzuk ere.

Esan beharra dago epaileak legea interpretatzen duenean ezin dituela bere
balioak eta sinesmenak erabili, ordenamendu juridikoaren eta bereziki
Konstituzioaren balioak hartu behar ditu elementu gidaritzat.

Kode zibilaren 3.1 artikuluaren arabera interpretatzeko baliabideak edo
metodoak honako hauek dira:

    * Hitzez hitzezko interpretazioa.“Arauak euren hitzez-hitzezko esanguraren
      arabera interpretatuko dira”(Kode zibilaren 3.1 artikulua). Lehenengo
      arau horren zioa da gehiegizko interpretazioak edo interpretazio
      behartuak eragoztea. In claris non fit interpretatio, alegia, argi
      dagoenari ez zaio buelta gehiago eman behar.

    * Interpretazio sistematikoa. Kodeak dio arauak bere “testuinguruan”
      interpretatu behar direla (3.1 artikulua). Izan ere, arauak ez dira inoiz
      bakarrik etortzen; lege batean beste arau batzuekin batera egoten dira.

Arauaren esanahia ulertzeko, garrantzi handikoa izaten da, beraz, arau horren
inguruko beste arauak aztertzea eta kontuan izatea. Askotan, ilun dagoen hitz
baten esanahia testuinguruak berak argituko digu.

    * Interpretazio historikoa. Kode zibilak eskatzen du aipatu 3.1 artikuluan
      kontuan izan daitezela araua sortu zeneko egoera historikoa eta araua
      egiteko prozeduran erabilitako materialak (iter legegilea esaten zaio
      horri). Adibide bat jartzearren, Kode zibilaren esanahia ulertzeko maiz
      jo izan da Napoleonen Kodera, zeinean oinarritzen baita neurri handi
      batean Kode zibila.

    * Interpretazio soziologikoa. Kodeak aipatu aurretik, jurisprudentziak
      onartu zuen lehenik interpretazio mota hau. Kodeak dio araua
      interpretatzean men egin behar zaiola “araua aplikatu behar den garaiko
      gizarte-errealitateari”. Interpretazio-arau honek legeen esanahia
      eguneratzeko balio izan du. Adibiderik garbiena Kodea bera da: duela ehun
      urte aldarrikatutako arauak gaur egun baliorik izango badu, behar-
      beharrezkoa da kasu askotan orduko hitzak egungo ideien argitan
      interpretatzea, beti ere muga batzuen barruan, arauaren oinarrizko
      esanahia eta asmoa gordez.

Interpretazio-arauei amaiera emateko esaten du Kodeak arauen interpretazioaren
xede nagusia “legearen espiritua eta helburuak” argitzea dela. Legearen xede
edo helburuaz ari dela, Kodeak arauen interpretazio teleologikoaegitea agintzen
du, beraz. Kontu egin arau bat ulertzeko hainbat modu egonik interpretazio-
elementu horren arabera ezingo dela aukeratu arauaren xedearen kontrako
interpretaziorik.

Aurrekoarekin lotuz, lortutako emaitzen arabera, interpretazioa honelakoa izan
daiteke: deklaratiboa edo adierazlea, zuzentzailea eta zabala edo murriztailea.
Adierazlea izango da arauaren esanahia garbi doitzen duena; zuzentzailea,
berriz, arauaren esanahia egokitzen saiatzen dena. Interpretazio soziologikoa,
esate baterako, zuzentzailea izan ohi da. Interpretazio zuzentzailea izan
daiteke, berebat, zabala edo murriztailea. Izenek adierazten duten moduan,
zabala izango da arauak esaten duena baino gehiago esanarazten dion
interpretazioa; murriztailea, berriz, esan gura duena baino esanahi mugatuagoa
aitortzen diona.


II. ARAU ZIBILEN APLIKAZIOA
****** 1. Analogia ******

Aurreko ikasgaian aipatu genuen iura novit curiadelako printzipioa, zeinaren
arabera epaileak erantzuna beti eman behar baitu; ezingo du lege-hutsunea
dagoelako edo legea iluna delako auzia ebatzi gabe utzi. Hori agintzen du
behintzat Kode zibilaren 1.7 artikuluak.

Agindu hori betetzeko, beharrezkoa izaten da batzuetan, arau idatzirik eta
ohiturarik ez dagoenean, analogiara jotzea, integrazio mekanismo gisa. Analogia
hitzak antzekotasuna esan nahi du.



Kode zibilaren 4.1 artikuluari jarraiki:

“Arauen aplikazio analogikoa bidezkoa izango da, arauok kasu zehatza arautu ez
 arren, horren antzeko beste bat arautzen dutenean, bi kasuon oinarria berbera
                                     dela”

Kodeak aipatzen duen analogia motari analogia legis deritzo. Bada, ordea,
bigarrena, analogia iuris delakoa, printzipio orokorrekin erabiltzen dena.
Lehenengoan, auziaren egitatezko suposamenduaren antzeko arau idatzia
erabiltzen du epaileak auzia erabakitzeko; bigarrenean, berriz, antzeko araurik
ere ezean, printzipio orokorretara jo beste irtenbiderik ez du. Azken horretan,
epaileak, interpretazio sistematikoa erabiliz, arauaren printzipioak atera
behar ditu, eta, horiek erabili ondoren, auziari erantzuna emateko.

Analogia metodo bat besterik ez da, iturri-sistemari jarraituz epaileak
ordenamendua osatzeko balia dezakeena. Edonola ere, ohartu beharra dago
analogia legisdelakoak lege idatzia hedatu egiten duela; izan ere, lege-
hutsunea dagoenean, zilegi baita ohitura nahiz printzipio orokorretara joan
aurretik legean bertan arakatzea, antzeko arau baten bila. Analogia iuris,
ordea, printzipio orokorren aplikaziorako teknika besterik ez da, eta, beraz,
iturri-sisteman printzipioei dagokien lekua errespetatu egin behar du (nahiz
eta printzipio orokorrek ordenamendua eratzeko ere balio duten).

Analogia erabili ahal izateko, ezinbestekoa da soluziorik gabeko kasuak eta
egotzi nahi zaion arauak antzeko zioak (edo hobeto esanda, zio erkideak)
izatea, hau da, egoera bien ratio legisdelakoa berdina izatea. Egitatezko
suposamenduek eta haiek ebazteko erabili nahi den arauaren zioek bateragarri
izan behar dute. Zilegi izan behar du, beraz, auzi bati berez ez dagokion araua
aplikatzea.

Kodeak, aipatutakoaz gain, beste muga bat ere ezartzen du, ordea, analogiaren
erabileran: ezingo dira analogikoki aplikatu denbora jakin baterako
aldarrikatutako legeak, ez eta arau penalak edo salbuespenezko egoeretan
ezarriak ere (Kode zibilaren 4.2 artikulua).

****** 2. Ekitatea ******

Kode zibilaren 3.2 artikuluaren arabera:

   “Ekitatea balioestekoa izango da arauak aplikatzean; hala ere, auzitegiek
emandako ebazpenen oinarri esklusiboa ekitatea izan dadin, legeak beren beregi
                           ahalbidetu behar du hori”

Arauen aplikazio-sistema ixteko (eta epaileak duen egitekoari erantzun bat
emateko) azken baliabidea eskaintzen du Kodeak: ekitatearena.

Aipatutako artikuluak bi zeregin jartzen dizkio ekitateari:

-Batetik, eta ordenamenduak berak horretarako aukera ematen duenean, auzia
epaitu behar duenak arau-sistemaren ordez ekitatea erabili ahal izango du.
Ekitatezko arbitrajean gertatzen da hori (Ikus Arbitraje Legea).

-Bestetik, ekitateak epailearen ebazpena Kodearen arabera doitzeko ere balio
dezake. Izan ere, batzuetan gertatzen da, epaia arauen arabera emandakoa
izanagatik ere, justiziaren edo ekitatearen kontrakoa izatea. Demagun, esate
baterako, etxe batean hainbat pisuren jabeek terrazari itxitura egin diotela
metro batzuk irabazteko; itxitura horiek baimenik gabe egin badira,
komunitateak hura kentzera behar dezake jabea. Kasu honetan, itxitura horiek
egin dituzten jabeetako bati bakarrik jarri zaio demanda. Besteenak, ordea,
errespetatu egin ditu komunitateak. Epaileak pentsa dezake demandatutako
jabeari itxitura kenaraziz gero erabakia ez dela ekitatezkoa izango.
Suposamendu horretan, adibidez, egokia litzateke epaileak emaitza ekitatez
doitzea eta jabeari itxitura ez botaraztea, besteak ere botarazten ez dituzten
bitartean.
III. ARAU ZIBILEN ERAGINKORTASUNA
****** 1. Sarrera ******

Dakigunez, Kode zibilaren Atariko Tituluak ordenamendu juridikoaren iturriak
arautzen ditu. Lehenengo iturria, beste guztien gainetik dagoena, legea edo
arau idatzia dela ezartzen du. Ikasgai honetan, lege idatziaren fenomenoa
aztertuko dugu: arauek denboran zehar duten balioa, lurralde-eremu baten
barruan dutena eta arau idatziek duten indar loteslea ere bai. Hiru ikuspegi
horiek aztertzen dira ere Konstituzio Zuzenbidean; izan bedi han esandakoa
hemen aipatzera goazenaren osagarri.

****** 2. Arau zibilek denboran zehar duten eraginkortasuna ******

Araua ordenamendu juridikoan aldarrikatzen den unetik (Gobernuburuak nahiz
Erregeak sinatzen duenetik) derogatzen den unera arte existitzen da. Legea ez
da erabilera ezaz galtzen, nahiz eta denbora luzez inork aplikatu ez. Edonola
ere, legeak ez du indarrik behar den aldizkari ofizialean argitaratzen den
arte. Azter ditzagun apur bat sakonago oinarrizko ideia hauek.
***** a) Arauen publikazioa *****

Espainiako Konstituzioaren 9.3 artikuluak dio Konstituzioak arauen
publikotasuna bermatzen duela.

Izan ere, egungo sistema demokratikoen printzipioetako bat da herritarrek
arauak ezagutzeko modua izatea. Arau sekretuek ez dute indarrik.

Sistema totalitarioetan arau sekretuak aldarrikatu izan dira. Alemaniako III
Reichean, esate baterako, gobernu nazionalsozialistak ehun baino lege sekretu
gehiago eman zituen juduen, homosexualen eta ijitoen gainean (eugenesia legea,
deportazio-legea eta horrelakoak).

Legebiltzarrak legea onesteak ez du esan nahi, beraz, legea indarrean dagoenik,
horretarako behar-beharrezkoa baita arau hori dagokion lekuan publikatzea.
Parlamentuak onetsitako arauak baliozkoak izango dira, beraz, baina publikatu
artean ez dute lotzeko indarrik izango.

Kode Zibileko 2.1 artikuluak, berriz, hau ezartzen du: legeak Estatuko
Aldizkari Ofizialean (EAO edo BOE) argitaratu behar direla. Edonola ere, EAO ez
da legeak argitaratzeko gune bakarra. EAOz gain, Autonomia Erkidegoetako arauak
bertako Aldizkari ofizialean argitaratzen dira (Euskal Herriko Aldizkari
Ofizialean nahiz Nafarroako Aldizkari Ofizialean). Hortik aurrera, Aldundietako
arauak Aldundietako Aldizkari Ofizialetan agertzen dira.
***** b) Indarrean sartzea *****

Herritarrek legea ezagutzeko bitartekoa izateaz gain, araua dagokion Aldizkari
ofizialean argitaratzeak beste zeregin bat ere betetzen du: araua indarrean
sartuko den eguna zehaztearena, hain zuzen. Araua publikatuz gero, berehala sar
daiteke indarrean, publikatzen den egun berean, baina baita geroago ere. Kasu
batzuetan, lege garrantzitsuak direnean, urtebeteko epea ematen da legea
indarrean sartu arte, eragile juridiko eta herritar guztiek ezagutzeko aukera
izan dezaten (Zigor Kodea nahiz Prozedura Zibileko Legeak kasu).

Kode zibilaren 2.1 artikuluari jarraiki, arauak noiz sartu behar duen indarrean
bi modutara ezartzen da:

    * Arauak berak esaten duen egunean
    * Arauak ezer esaten ez badu, publikatu eta hogei egunetara (kontaketa
      zibila, Kode zibilaren 5. artikuluaren araberakoa) indarreratuko da.
      Vacatio legisesaten zaio indarrean sartu arteko epe horri. Xedapen horrek
      edozein arau motatarako balio du, eta ez legeentzat bakarrik.

Egun, lege gehientsuenak publikatu eta egun berean sartzen dira indarrean.
***** c) Indarra galtzea *****

Legeak irauteko egin ohi dira, ez dute iraungitze-eperik izaten, eta ez diote
beren buruari indarraldi jakinik ezartzen. Badira, ordea, zenbait lege mota
denboraldi baterako direnak, hala nola aurrekontu-legea, urtebeteko indarraldia
izaten duena, eta baita Lege Dekretuak ere, zeinak indarrean “premia aparteko
eta presazko” egoerak dirauen bitartean egongo baitira (Konstituzioaren 86.1
artikulua).

Legeek indarra galtzeko modurik arruntena derogazioa da, beste lege batek
aurrekoa derogatzea, alegia. Hala ere, badira beste modu batzuk ere arau
idatziak antolamendu juridikotik kanpo uzteko. Horietan nagusia Konstituzio
Auzitegiak Konstituzioaren kontrakoa dela erabakitzea da.

Derogazioari dagokionez, Kode zibilaren 2.2 artikuluak hau dio:

        “Geroko legeek bakarrik indargabetzen dituzte indarreko legeak.
  Indargabetzearen norainokoa beren beregi xedatuko da, eta indargabetze hori
  hedatuko da lege berrian gai berberari buruz aurrekoarekin bat ez datorren
guztira. Lege bat indargabetze hutsagatik ez dira indarrean jartzen lege horrek
                         indarrik gabe utzi zituenak”.

Lehenik eta behin aipatu beharra dugu legeak ez direla derogatzen erabilera
ezaz. Kode zibilak argi esaten du lege bat derogatzeko modu bakarra beste lege
batek hura derogatzea dela.

Desuetudoizeneko fenomenoaren gainean hainbat iritzi kontrajarri dago doktrina
juridikoan. DE CASTROk dio arau bat, erabiltzen ez bada ere, ez dela
ordenamendutik kanpo geratzen Estatuaren “bortxazko aparatuaren” babesa izan
dezakeen bitartean. VALLET DE GOYTISOLOren ustez, aldiz, ez litzateke bidezkoa
denbora luzez inon aplikatzen ez den araua (Zerbitzu Militarraren Legea kasu)
pertsona zehatz bati aplikatzea. Bestalde, COSSIOri jarraiki, herritar gehienak
lege batekin ados ez badaude, lege hori, formalki bada ere, indarrean uztea ez
litzateke demokratikoa.

Arau xedagarriendesuetudoariburuz LACRUZek dio lege horren kontrako jarduera
luze eta jarraiak behar dezakeela epailea lege hori praktikan ulertzen den
bezala interpretatzera.

Derogazioa adierazia edo isilbidezkoaizan daiteke. Gerta daiteke arau berriak
beren beregi esatea aurreko araua indarrik gabe uzten duela; gehienetan, ordea,
legegileak ez du lan hori hartzen: derogatzen dituen arauak aipatu beharrean,
araudi berriari kontrajartzen zaion guztia indargabe geratzen dela besterik ez
baitu esaten eskuarki.

Bestalde, gerta liteke arau berriak aurrekoa erabat derogatzea, edo aurreko
arauaren artikulu batzuk bakarrik derogatzea. Lehenengo derogazio motari
guztizkoa esaten zaio eta bigarrenari, zati batekoa.

Derogazioa, beraz, honako hau izan daiteke: adierazia edo isilbidezkoa nahiz
guztizkoa edo zati batekoa.

***** d) Xedapen iragankorrak *****

Lege berria ezartzea eta aurrekoa derogatzea kontu errazak dira lehen begiratu
batean; praktikan, ordea, arazo asko sortzen ditu ordenamendua berritze horrek.
Izan ere, besterik esan ezean, ez dago garbi lege berriak norainoko eragina
izango duen. Aplikatu behar al zaie lege berria iraganean sortutako egoera
juridikoei, oraindik ere bizirik badiraute?

Arazo horiek konpontzeko, bi motako neurriak aurreikusten ditu ordenamenduak:
xedapen iragankorrak eta atzera-eraginerako debekua.

Gehienetan, arau berriek xedapen iragankorrak izaten dituzte, zeinetan
legegilea arazo horiei erantzuten saiatzen baita. Xedapen iragankor horietan,
askotariko neurriak har daitezke; esate baterako, lege zaharraren eta berriaren
artean geratzen diren egoerak ebazteko behin-behineko araudia ezar dezakete.
Ikus, adibidez, 1964ko Hiri Errendamenduen Legearen (4104/1964 Dekretua)
xedapen iragankorrak.

Xedapen iragankorrek, ordea, nekez aurreikusi ahal izango dituzte egoera
posible guztiak. Hori dela eta, jurisprudentziak dio Kode zibilaren xedapen
iragankor orokorrak (1-4) aplikatu ahal izango direla lege-hutsune horiek
betetzeko.

***** e) Atzera-eraginerako debekua *****

Herritarrei ziurtasun juridikoa ematearren, legeak publikatu osteko efektuak
izaten ditu; ez du, beraz, normalean, atzera-eraginik izaten. Beste modu batera
esanda, ez ditu iraganeko egoerak ukitzen. Printzipio horri arauen atzera-
eraginerako debekua deritzo. Herritarrei ziurtatu egin behar zaie garai
bakoitzean garaiko araua aplikatuko zaiela.

Printzipio hori Konstituzioan eta Kode Zibilean jasota dago. Konstituzioaren
9.3 artikuluak honela dio: “Konstituzioak bermatzen ditu... aldekoak ez diren
edo norbanakoen eskubideak murrizten dituzten xedapen zehatzaileen atzera-
eraginik eza...”. Kode zibilak berriz: “Legeek ez dute atzeraeraginezko
ondorerik izango, eurek aurkakoa xedatzen dutenean izan ezik”. (2.3 artikulua)

Arau horietatik eratortzen denez, ordea, badira zenbait kasu non legeak atzera-
eraginik izan dezakeen. Konstituzioaren arauak debekatu egiten du aldekoak ez
diren edo norbanakoen eskubideak murrizten dituzten xedapenek atzera-eragina
izan dezaten, baina gainerako arau guztiak atzera-eragindunak izan daitezke (a
contrario) Konstituzioa urratu gabe. Horixe bera ondoriozta daiteke Kode
zibilaren 2.3 artikulua irakurrita.

Berez, arau askok izaten du neurri bateko edo besteko atzera-eragina. Izan ere,
lege bat indarrean sartzen denean eta aurreko legearekin sortu ziren egoera
juridiko guztien efektuak amaitu arte itxaron behar bada, gerta daiteke lege
berriak urteak behar izatea bete-betean indarrean sartzeko. Hori dela eta,
askotan, lege berria aplikagarri zaie aurreko araudiarekin sortutako egoeraren
efektua oraindik sortu gabeei. Gutxieneko atzera-eragina esaten zaio horri,
eta, jurisprudentziaren arabera, Konstituzioak debekatzen dituen zehapen eta
zigor-xedapeneko legeek izan ezik, lege guztiek berez duten eragintzat har
daiteke.

****** 3. Arau juridikoen eraginkortasun orokorra ******

Arauek denboran eta lurraldean duten eragina ikusita, azter dezagun orain
arauek herritar bakoitzarengan ezartzen duten mandatua. Galdera inozoa dela
ematen badu ere (ez baita), legeak bete behar al dira? Zergatik bete behar dira
legeak?

Galdera horiei beste ikuspegi batzuetatik erantzun badiete ere, dela
Konstituzio Zuzenbidetik dela Zuzenbidearen Filosofiatik, guri dagokigu
Zuzenbide Pribatuaren eremuan legeek sortzen duten uztardura nolakoa den
azaltzea. Hurrengo ikasgaian azalduko dugu zer ondorio dituen legea ez
betetzeak.

***** a) Ordenamenduarekiko lotura *****

Zuzenbidearen zeregina da gizarte-esparruak eta gizataldeen harremanak
ordenatzea. Arauek, azken finean, giza portaeran eragiten dute, eta ez beste
ezerengan. Ikuspegi horretatik dio Konstituzioaren 9. artikuluak herritarrak
eta agintari publikoak ordenamenduari lotuta daudela; eta hurrengo artikuluak,
berriz, legea errespetatzea eta besteen eskubideak errespetatzea oinarri
dituztela ordena politikoak eta gizarteko bakeak (Konstituzioaren 10.1
artikulua).

Legegilearen mandatuak, beraz, lotesleak dira, hartzailea obligatzeko indarra
dute, alegia. Edonola ere, agindu horiek askotarikoak izaten dira; nagusiki
hauek: zerbait egiteko obligazioa, zerbait egiteko baimena, zerbait egiteko
debekua. Bestalde, gerta daiteke arauak nahitaez bete beharrekoak izatea
(zerga-arauak, esate baterako edo arau penalak). Lege inperatibo esaten zaie
horiei; nahiz legeak bere burua hartzaileari aukera moduan aurkeztu
(kontratuzko arau gehienak, adibidez). Bigarren arau mota hori da Zuzenbide
Zibilean usuena, eta xedapenezko arau deritzo. Aurrerago aztertuko dugu
xedapenezko eta ez inperatibo izateak hartzailearekiko dituen ondorio
juridikoak.

***** b) Legea ez ezagutzea *****

Kode zibilaren 6.1 artikuluak hau dio: “legea ez ezagutzeak ez du legeok ez
betetzetik desenkusatzen”. Alegia, ez du balio araua ezezagun zitzaidala
esateak legea ez betetzeko. Legea ezagutzen ez badut ere, berdin-berdin bete
beharko dut.

Berez bidegabea dela ematen badu ere, legea ez ezagutzeak ezin gaitu
ordenamendua ez aplikatzera eraman inola ere. Hori onartuko bagenu,
ordenamenduak bere eragina galdu egingo luke. Nahikoa litzateke legea ez dudala
ezagutzen esatea zergak ez ordaintzeko, lapurtzeko nahiz beste zernahi egiteko.
Arauen eraginkortasunak berak galdatzen duen printzipioa da, beraz,
aipatutakoa.

Bestalde, esan beharra dago guztiok dugula legea ezagutzeko aukera. Aipatu dugu
legeak existitzeko dagokion Aldizkari Ofizialean argitaratua egon behar duela;
bada, Aldizkari horiek legea ezagutarazteko argitaratzen dira eta edonorentzat
eskuragarri dira.

***** c) Zuzenbidezko errakuntza *****

Esan berri dugu legea ez ezagutzeak ez duela hartzailea hura betetzetik
desenkusatzen. Kontzientzia-egoera horrek, ordea, izan dezake nolabaiteko
ondorenik, eta ez da guztiz baztergarria, kasu batzuetan bederen. Azken batean,
arau-aginduak baino egoskorragoak izaten dira egitateak, eta, batzuetan, legea
ez ezagutzea kontuan izatera behartzen dute, hartzailearen erantzukizuna
gutxitzeko nahiz legea ezagutu gabe egindako negozioaren ondorio batzuk
leuntzeko.

Kode zibilaren 6.1 artikuluak hau dio: “Zuzenbideko okerrak legeek zehaztutako
ondoreak besterik ez ditu izango”.
Artikulu horretan nabari da jurisprudentziaren eragina, zeinak urtetan error
iurisdelakoa kontuan izan duen, bereziki kontratuak deuseztatzeko kausa gisara.
Hasieratik argi utzi behar da, ordea, error iurisari men egitea ez dela
ordenamenduaren eraginkortasunaren kontrakoa; izan ere, legeak bete beharreko
izaten jarraitzen du delako errakuntzari ondorioak aintzatetsita ere. Hona
adibidea: orube bat erosten badut han etxe bat eraikitzeko asmoarekin, jakin
gabe han eraikitzea debekatuta dagoela, error iurisdelakoa baliatuta ere, nik
ezingo dut han etxea eraiki, baina legea ez nuela ezagutzen frogatu ahal
baneza, agian egindako salerosketa desegitea lortuko nuke (GULLÖN).

Kodeak ez du esaten zein diren error iurisaren ezaugarriak. Definitu gabe uzten
du kontzeptua. Hala ere, iritzi zabalduenaren arabera, esan daiteke zuzenbideko
errakuntza arau baten existentzia, eduki eta interpretazioaren gainekoa izan
daitekeela (AGE 1963-V-21); bestalde, jurisprudentziak error iurisa kontuan
izaten du, legeak errakuntzari garrantzia ematen dion kasu guztietan (hala
nola, Kode Zibileko 1.265, 1.266 eta 1.295. artikuluetan), ez, ordea, legea
espresuki egitatezko errakuntzaz ari denean. Zuzenbidezko errakuntza baliatzeko
jurisprudentziak errakuntza erabakigarria izatea eskatzen du; hori gabe, araua
ezagututa, alegia, ez zen negoziorik egingo edo beste modu batean egingo zen.
Horrez gain, errakuntzak gauzaren elementu garrantzitsu baten gainekoa izan
behar du; eta, azkenik, hartzaileak bere ezjakintasuna zuritzeko gai izan behar
du. Ez dira onartzen zabar jokatu izanaren ondoriozko errakuntzak.

***** d) Lege aplikagarria baztertzea *****

Ordenamenduarekiko herritarren lotura aztertzean, esana dugu bi eratako arau
juridikoak daudela: inperatiboak eta xedapenezkoak. Gogoan izango duzu
Zuzenbide Zibileko arau gehientsuenak xedapenezkoak direla. Hau da, hain zuzen,
Zuzenbide Zibilaren ezaugarri nabarmenetako bat, aukerazko edo xedapenezko
arauez osatua egotearena, alegia.

Zuzenbide zibilaren oinarrian (eta hedaduraz, baita gainerako Zuzenbide Pribatu
gehienetan ere) autonomia pribatuaren printzipioa dago. Zuzenbidearen adar
honetan, Zuzenbidearen arlo publikoan ez bezala, partikularrek beren harremanak
arautzeko askatasun osoa dute, muga oso orokor batzuen barruan: inor ez
kaltetzea eta lege inperatiboen aurka zein arau moralen eta ordena publikoaren
aurka ez aritzea (1255). Autonomia pribatuaren argitan erraz ulertzen da
Zuzenbide Zibileko arauak xedapenezkoak (eta ez beharrezkoak) izatea.
Partikularrek erabili ahal izango dituzte beren harremanak arautzean
(kontratuen munduan berebat), baina nahi badute bakarrik; nahi ez badute, beren
artean hitzartutako arauak erabiliko dituzte beren harremana eraentzeko. Kasu
horretan, Kode Zibileko arauak ez dira aplikatuko, osagarri moduan ez bada;
kontratuak hutsuneren bat balu, alegia. Aipatu beharra dago, ordea, Zuzenbide
Zibileko hainbat eremu garrantzitsu zuzenbide inperatiboaz arautzen dela, hala
nola familiari dagozkion arauak, oinordetzaren zati handi bat, kontsumo-
zuzenbidea, errentamenduak eta abar.

Kontua da zenbaitetan legegileak ez duela argi adierazten arau bat inperatiboa
edo xedapenezkoa den. Hori argitzea interpretatzailearen lana da, epaitegiena,
orobat, legeen helburu eta printzipio orokorretatik abiatuz. Gainerako
ordenamendu zibilek ez bezala, Kode zibilak ez du xedapenezko izaeraren aldeko
presuntziorik ezartzen. Ikus, xedapenezko arauen gainean AGE 1972-III-7 eta
1986-IV-5.

Esandakoaren ondorioz erator liteke xedapenezko araua baztertu eta haren ordez
beste bat hitzartzea lege aplikagarria baztertzea dela.




Kode zibilaren 6.2 artikuluak honela dio:

    “Lege aplikagarria hala nahita baztertzea eta lege horretan aitortutako
   eskubideei uko egitea balizkoak izango dira, bakarrik, interes edo ordena
      publikoa hautsi ez eta ez dietenean hirugarrenei kalterik egiten”.

Arau aplikagarria baztertzeko adierazpenak egokia izan behar du. Arau
aplikagarria xedapenezkoa izanda ere, behar den moduan baztertzen ez bada,
ordezko eraentza ezarriz, alegia, baztertze horrek ez du eraginik izango, eta
legezko araua aplikatuko da.

****** 5. Zehapen-arauak ******

Arau inperatiboen kontrako zuzeneko jarduerak nahiz zeharkakoak atzematen
dituenean, zehapenak edo zigorrak ezartzen dizkio legeak arau-urratzaileari.
Zigorra ordenamenduaren erreakzioa dela esan dezakegu, beraz.

Zehapenak askotarikoak izan daitezkeela esan dugu lehen. Batzuen batzuk hauek
dira:

    * Zigorrak edo penak, Zuzenbide Penalak ezartzen dituenak, ez, ordea,
      Zuzenbide Pribatuak;

    * Egindako kaltea ordaintzea, zeinaren bitartez egintza ez zilegi horrek
      sortutako kalteak osatu edo ordaindu nahi diren.

    * Zehapen neutralizatzaileak, araua urratu duenak nahi zuen emaitza lortzea
      eragozteko pentsatuak, deuseztasuna esate baterako.

***** a) Deuseztasuna *****

Kode zibilak hau dio 6.3. artikuluan:

“Aginduzko eta debekuzko arauen aurkako egintzak zuzenbide osoz deusezak dira,
   salbu eta arauotan urratze-kasuetarako bestelako ondorea ezarri denean”.

Lege inperatiboak urratzen dituen egintza deuseza izango da, beraz, urratu den
legeak berak besterik agintzen ez badu, behintzat. Deuseztasunaren esanahia
kontratuak eta obligazioak aztertzen ditugunean ulertuko da bete-betean. Hemen
eta orain nahikoa izan bedi jakitea deuseztasunaren xedea dela legea urratu
duenak lortu nahi zuen efektua bertan behera uztea eta gauzak lehengora
itzultzea. Demagun, esate baterako, pertsona batek (kausagileak) testamentua
egiten duela, baina Kode zibilak ezartzen dituen mugak eta baldintzak
gaindituz. Testamentu horrek ez du baliorik izango; egin izan ez balitz bezala
jokatuko du ordenamenduak.





***** b) Saihestu nahi izan den araua aplikatzea *****

Araua zuzenean urratzearekin bat, bada arauaren aurka aritzeko beste modu bat,
baina zuzenean aritu beharrean zeharka aritzen da arau-urratzailea. Legeari
iruzur egiten aritzea esaten zaio horri, maula.

Lege-iruzurrak esan nahi du araua urratu nahi duenak berau errespetatzen
duenaren itxurak egiten dituela, baina, benetan, ez da legea betetzen ari.
Legea saihesten ari denik inor ez konturatzearren egiten du hori urratzaileak.

Portaera horri buruz, hau dio Kode zibilak 6.4 artikuluan:

   “Arau baten testuaren babespean burututako egintzak legeari maula eginez
   gauzatu direla ulertuko da, baldin eta egintzon helburua bada antolamendu
 juridikoak debekatzen duen edo antolamendu juridikoaren aurkakoa den emaitza
  lortzea; egintza horiek ez dute eragotziko saihestu nahi zen araua aplikatu
                                   beharra”.

Adibidez, lehen aipatu ditugun oinordetza-arauak saihesteko (ondarea seme-
alaben artean banatzeko agindua ezartzen duen araua saihesteko hain zuzen),
pentsa liteke kausagileak bere oinordeko izatea nahi duenari bere ondarea
saltzeko itxura egiten duela, nahiz eta, benetan harengandik dirurik jaso ez,
edo eta balio duena baino askoz ere diru gutxiago jaso. Itxuraz, legea betetzen
ari da kausagilea, ez baitago inongo araurik bakoitzaren ondarea familiatik
kanpoko bati saltzea eragozten duenik. Praktikan, ordea, (“benetan” ere esan
liteke) oinordetza-arauak saihesteko egin du itxurazko salmenta hori.

Kasu horietan, ordenamenduak itxurazko betetze hori arbuiatuz arau hartzaileen
benetako asmoa jakin nahi izaten du, eta lege-maula egiten ari direla frogatuz
gero, saihestu nahi izan duten araua aplikatuko die urratzaileei. Azaldutako
kasuan, esate baterako, salmenta deuseztatu egingo da (ez baitago preziorik),
eta saihestu nahi izan den araua, senipartekoak ezartzen dituena, alegia,
betearazi egingo zaio kausagileari.

****** BIBLIOGRAFIA ******

-ALBALADEJO, M.: “La jurisprudencia”,RDP, 1970, 544. eta h. or.
-DE CASTRO, F.: “El recurso en interés de ley y el valor de la
jurisprudencia”,ADC, 1970, 613. eta h. or.
-LACRUZ BERDEJO, J. L.:Elementos de Derecho Civil, I.Parte General del Derecho
Civil, Bartzelona, 1988.
-PUIG BRUTAU, J.:La jurisprudencia como fuente de Derecho, Bartzelona, 1951.
-SALVADOR CODERCH, P.: “Artículo 3 del Código Civil”,Comentarios al Código
Civil y Compilaciones Forales, I-1, Edersa, Madrid, 1992.
-VALLET DE GOITISOLO, J. B.: “Algunas consideraciones acerca de la ley y de la
jurisprudencia”,Academia Matritense del Notariado,Madrid, 1977.








                                                                             52

