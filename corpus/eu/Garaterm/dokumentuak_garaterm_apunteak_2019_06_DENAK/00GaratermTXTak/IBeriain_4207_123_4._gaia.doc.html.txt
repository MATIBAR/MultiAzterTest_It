








     4._GAIA:_“PERTSONAREN_ZUZENBIDEAREN_EREMUPEKO_ESKUBIDE_SUBJEKTIBOAK:
                           NORTASUNAREN_ESKUBIDEAK”


I. NORTASUNAREN ESKUBIDEAK
***** 1.-Nortasunaren eskubideak: kontzeptua eta izaera *****

Aurreko ikasgaietan pertsona fisikoaren jarduteko gaitasunaren inguruko
erakunde juridikoak aztertu ditugu: jaiotza, heriotza, adina, desgaitzea,
nazionalitatea, auzotasun zibila, eta abar. Ikasgai honetan berriz, jarduteko
gaitasunaren ardatzetik aldendu eta beste ikuspegi batetik helduko diogu
pertsona fisikoaren zuzenbideari. Izan ere, Zuzenbide zibila, jarduera
juridikoaren eragile edo agente den pertsonaren eskubide eta obligazioez gain,
pertsona fisikoaren nortasunaren babesaz arduratzen da. Pertsonaren ezaugarri
fisikoak eta moralak zaindu behar ditu zuzenbideak, inork eraso ez ditzan eta
bakoitzak bere nortasuna garatzeko aukera izan dezan.

Horretarako Espainiako Konstituzioak oinarrizko eskubide kontzeptua erabiltzen
du; pertsonari babes eremu bat eskaintzeko, alegia. Babes-eremu horren barruan
bi motatako eskubideak daude, nortasunaren eskubideak eta eskubide subjektibo
publikoak. Azken hauek Estatuak hiritarrei zor dizkienak dira, askatasun
publikoak (hala nola, botoa emateko eskubidea, adierazpen-askatasuna eta abar)
nahiz bestelako prestazioak (osasuna, hezkuntza eta bestelakoak).

Aurreko mendearen bigarren erdialdetik hona, ordea, babes osoagoa eskaini nahi
izan zaio pertsonari, Estatuarengandik izan ezik, gainontzeko norbanakoen
erasoengandik ere babesteko. Horretarako asmatzen dira, hain zuzen ere,
nortasunaren eskubideak. Demagun enpresa pribatu bat pertsona bati buruzko
datuak biltzen ari dela, datu horiek prentsari saltzeko asmoz. Beste adibide
bat: enpresari batek gizonezkoak bakarrik kontratatzen ditu. Beste bat:
gurasoek beren umeen sexua eta begien koloreak erabaki nahi dute
bioteknologiaren bitartez. Kasu horietan guztietan, pertsona fisiko
partikularrak dira beste pertsona batzuen nortasuna edo izatea erasotzen
dutenak.

Esan bezala, nortasunaren eskubide gehienak(ez guztiak)Espainiako Konstituzioan
jasota daude oinarrizko eskubide gisa (ikus, esate baterako, EKaren 18.
artikulua), eta eskubide horiek lege organiko bitartez garatu ditu legegileak.
Testu Gorenaren 14-29. artikuluetan arautzen dira oinarrizko eskubide horiek.
Espainiako Konstituzio Auzitegiaren aurrean –babes helegitearenbidez- trataera
berezia dutenak, alegia (aukera hori zabaldu zuten lehenengoz EKAren martxoaren
22ko, 51/1988 epaiak eta urtarrilaren 21eko 6/1988koak). Beste eskubideak,
Espainiako Konstituzioan jasotzen ez direnak, Estatuak lege organiko bidez
arautu ditu, ikusiko dugun bezala.

Ohar gaitezen nortasunaren gaineko eskubideen multzoa hazten ari dela denbora
joan hala. Hasieran eskubide politikoak besterik aintzat hartzen ez baziren
ere, gerora, teknologien garapenak eskubide berrien beharra ekarri du, hala
nola, intimitate informatikoa, genomari lotutako eskubideak, ugaltzeari
buruzkoak eta abar. Esan dezagun beraz, nortasunaren eskubideen zerrenda
zabalduz doala etengabe; azken aldian sortutako eskubideak bioteknologiaren
ingurukoak izanik. Ordenamendu juridikoak, pixkana, eskubide berri horiek
tipifikatu eta bermatu egiten ditu. Baina, nortasunaren eskubideen bilakaera
ikusita galde liteke noraino zabal daitekeen nortasunaren eskubideen babesa.
Galdera horri erantzuteko kontuan izan behar da, garai bakoitzak nortasunaren
alderdi desberdinak aintzat hartzen eta balioesten dituela. Horren adierazgarri
da, esate baterako, XIX. mendean oso garrantzitsua zen, “emakumeen ohorea”,
gaur berriz, ardura gehiago sortzen digu emakumeen “sexu askatasunak”.

Edonola ere, kontuan izan behar da, Espainiar Konstituzioak jasotzen duen
nortasunaren eskubide multzoa ez dela zerrenda itxia. EKaren 10. artikuluari
jarraiki, garai bakoitzak eskatzen dituen eskubide berriak erator ditzakete
legegileak eta jurisprudentziak.

Nortasunaren eskubideen zerrenda osatzeko bi bide eskaintzen ditu aipatu 10.
artikuluak. Lehen atalak dio“la dignidad de la persona, los derechos
inviolables que le son inherentes, el libre desarrollo de la personalidad, el
respeto a la ley y a los derechos de los demás son fundamento del orden
político y de la paz social”.Ondorioz, pertsonaren nortasunaren garapen libreak
eskatzen dituen eskubideak aitortu behar zaizkio norbanakoari. Bestalde, 10.
artikuluaren bigarren zatiari erreparatuz (“las normas relativas a los derechos
fundamentales y a las libertades que la Constitución reconoce se interpretarán
de conformidad a la Declaración Universal de los Derechos Humanos y los
acuerdos y tratados internacionales sobre las mismas materias ratificados por
España”). Bigarren atal hori irakurrita, bi interpretazio egin daitezke.
Batetik, badirudi nazioarteko itunetan aitortzen diren oinarrizko eskubideak
Espainiar Konstituzioak dagoeneko aintzat hartutako eskubideen araudia eta
mugak interpretatzeko bakarrik balio dezakeela; Espainiar Konstituzio
Auzitegiak, ordea, beste modu batera ulertu du atal hori. Hots, nazioarteko
itunek aitortutako eskubideei igorpena egiten diela EK-k. Beste modu batera
esanda, Espainiar estatuak sinatutako nazioarteko itunetan jasotzen diren
eskubideak Espainiako Konstituzioaren hutsuneak betetzeko balio dute.

Pertsonaren nortasunaren babeserako lege berezien ezaugarri garrantzitsu bat
organikotasuna dela esan dugu; Espainiar Konstituzioaren “oinarrizko
eskubideen” atalean jasota daudenez, haien garapenak lege organikoa eskatzen
baitu lege arruntaren ordez (ikus Espainiar Konstituzioaren 53.1 artikulua).

Edonola ere, Zuzenbide Zibilak oinarrizkoak ez diren nortasunaren beste
eskubide batzuk arautzen ditu, hala nola, izen-eskubidea edo autorearen
eskubide moralak (nahiz eta, ikusiko dugunez, ez dagoen garbi azken hauek
nortasunaren eskubideak ote diren). Oinarrizko ez diren eskubide horien
arauketak ez du, noski, lege organikorik eskatzen.

Orobat, aipagarria da nortasunaren eskubideak arautzen dituzten lege organiko
horiek izaera konplexua dutela, denetariko xedapenak izan baititzakete;
gehienbat, zibilak eta administratiboak.

Giza-ugaltze artifizialaren legeak, esate baterako, bitariko arauak ditu:
teknika horiek erabiltzen dituzten osasun-zentroen funtzionamenduari buruzkoak
(administratiboak, alegia) eta, baita, doan emandako giza-hazietatik jaiotako
umeen filiazioari dagozkionak (zibilak).

***** 2. Nortasunaren eskubideen zerrenda *****

Zein eskubide aztertuko dugu, beraz, zehazki ikasgai honetan? Nagusiki bi
eskubide multzori buruz arituko gara: eskubide fisikoak eta moralak. Lehenengo
eremuaren barruan hizpide izango ditugun eskubideak honokoak dira: bizitzeko
eskubidea eta osotasun fisikoa. Horiez gain, labur bada ere, azken hamarkadan
azaleratu diren beste zenbait eskubide berri aipatuko ditugu, hots, ugaltze-
eskubidea eta identitate genetikorako eskubidea. Arlo moralari dagokionean
berriz, izena, intimitatea, irudia, ohorea eta norbere datuen kontrola
aztertuko ditugu.

Autorearen eskubide morala nortasunaren eskubide ote den ez dago argi, batzuen
ustez bada, baina beste askoren ustez ez. Horregatik eta autore eskubideei
buruzko ikasgai berezia ere badagoelako ez dugu hemen aztertuko eskubide
moralei dagokien auzia.

***** 3. Eskubideon babesa *****

Espainiako Konstituzioak eskaintzen duen babes helegiteaz gain (Espainiako
Konstituzio Auzitegiaren aurrean tarteratu daitekeena Testu Gorenaren 14-29.
artikuluen bitartean arautuak dauden oinarrizko eskubideak urratuz gero),
nortasunaren eskubide gehienen erasoak zigor penala ere jasotzen du. Hala nola,
hilketak, bizitzeko eskubidearen urrapen diren heinean; lesioak, osotasun
fisikoari eraso egiteagatik, eta abar.

Baina, eskubide horien urrapenaren aurrean zehapen penalaz gain bada erantzun
zibil bat. Nortasunaren eskubideen aurkako erasoek, zigor penalik merezi ez
dutenean ere, erantzukizun zibila dakarte (ikus Kode Zibilaren 1902 artikulua).
Urrapena jasan duenak kalte material eta moralen ordaina eska dezake auzitegi
zibilen aurrean. Kalte-galeren ordaina edo indemnizazioa, dela kalte material
zein moralena, diru bitartez egiten da eta kaltea eragin zuena izango da
erantzule.

Baina, bakoitzaren nortasunaren garapen osoak eskatzen dituen ahalmen eta
eskubideak ezin daitezke mugagabeak izan; argi dago nortasunaren eskubideen
babesa ez dela aitzakia gizartearen interesak eta beste pertsonen eskubideak
zapaltzeko. Ondorioz, oinarrizko eskubideen arteko gatazka gertatzen denean,
horietako zein gailentzen den erabaki beharko da. Doitze horretan elementu
anitz hartu beharko da kontuan. Eskubide horien mugak jokoan daudenean neurtzen
zailena da, zein pisu eman behar zaion doitze horretan gizartearen moralari eta
ohiturei. Demagun, norbaitek bere buruaz beste egin nahi duela gaixotasun larri
batek jota dagoelako. Eskubide hori babestu behar al dute legeek? Eutanasia
aktiboa onartu behar al dute? Beste adibide esanguratsu bat jartzearren,
demagun, esate baterako, aldizkari batek esaten duela pertsona ezagun batek
Hiesa duela. Zer nagusitzen da hor: pertsona famatuaren intimitate eta ohore
eskubidea ala informatzeko eskubidea?

***** 4. Nortasunaren eskubideen ezaugarri orokorrak *****

Sarrera gisako hau amaitzeko nortasunaren eskubideen azken alderdi orokor bati
erreparatu behar diogu: eskubideon izaera juridikoari.

(1) Nortasunaren eskubideak absolutuak dira; guztiek, pertsona pribatu nahiz
publikoek, errespetatu beharrekoak, alegia. Beste modu batera esanda,
eskubideok erga omnesefikazia edo eragingarritasuna dute, hots, “guztien
gainekoa”.

Ezaugarri hau ulertzeko pentsatu zein alde dagoen kontratu baten eta bizitzeko
eskubidearen artean. Kontratua alderdiek besterik ez dute bete behar,
pertsonaren bizitza, berriz, guztiok errespetatu behar dugu.

(2) Jaiotzetik eskuratzen dira. Nortasunaren eskubideen titular gara jaiotzetik
eta jaiotze hutsagatik.

Ez da beste inolako betekizunik eskatzen; nahiz eta, agerikoa denez, eskubide
horiez baliatu ahal izateko askotan adimen-maila batera heldu behar duen
pertsonak. Adimen-maila horretara heltzen ez denak (adinik ez duelako edo
gaitasun naturalik ez duelako), eskubide horien titular izanda ere, ezingo du
eskubide horien gaineko erabakirik hartu, eta behar denean haren legezko
ordezkariek hartu beharko dute erabakia (pentsatu, adibidez, ebakuntza bat egin
behar zaiola haur jaio berriari edo istripu baten ondorioz konorterik gabe
dagoen pertsonari).

Kontuan izan behar da, bestalde, eskubide horien titular izateko ez direla Kode
Zibilaren 30. artikuluko betekizunak bete behar (horiek efektu zibiletarako
bakarrik eskatzen baitira, 1.6 puntuan azaldu genuenez). Nahikoa da, beraz,
jaiotze hutsarekin.

(3) Ezin daitezke eman edo saldu. Merkatutik kanpo daude (res extra
commertiumdira, beraz).

(4) Errenuntzia ezinak dira.

Nahiz eta, ikusiko dugunez, intimitatea eta irudia erakustearen truke (babesari
uko egitearen ordainetan, alegia) konpentsazio ekonomikoa eska daitekeen.

(5) Preskribi ezinak dira. Ez dago, beraz, ahalmen horiez baliatzeko epe
mugarik. Bizi bitartekoak dira.


** II. ALOR MORALEKO NORTASUN ESKUBIDEAK **


1. Ohore, intimitate eta irudi eskubideak

1.1. Araudia

EKaren 18.1 artikuluak, ohore, eta norberaren eta senitarteko intimitate eta
irudi eskubideak bermatzen ditu.

Artikulu horren garapenak bi bide jarraitu ditu. Batetik, esparru zibilean,
1982ko maiatzaren 5eko, 1/1982 Lege Organikoa, eskubideon babes zibilari
buruzkoa. Lege horrek arautzen dituen eskubideak EKak jasotzen dituenak dira,
nagusiki; baina, Espainiar Konstituzioak babesten dituen eskubideez gain,
horiekin lotutako beste eskubide batzuk ere arautzen ditu legeak (berariazko
babes konstituzionalik ez dutenak), hala nola, hildakoaren intimitatearen
babesa (ikus, babes mota horri buruz Espainiar Konstituzio Auzitegiak diona
1988ko abenduaren 2ko 231/1988 epaian). Bestetik, 1995eko Zigor Kodeak
intimitatearen eta irudiaren kontrako delituak (X. Tituluaren I. Kapituluan,
197-201 artikuluak) eta ohorearen aurkako delituak (XI. Tituluan, 205-216
artikuluak) tipifikatzen ditu..

1.2. Definizioak
*** a) Ohore-eskubidea ***

Zeri esaten diote legeek ohorea? 1/1982 Legearen 7.7 artikuluakintromisio ez-
legitimotzat hartzen du: “La imputación de hechos o la manifestación de juicios
de valor a través de acciones o expresiones que de cualquier modo lesionen la
dignidad de otra persona, menoscabando su fama o atentando contra su propia
estimación”; baina, ez du definiziorik ematen. Inongo legek ez du ohorea
definitzen, ez eta Konstituzioak ere.

Espainiar Konstituzio Auzitegiak, ohorea kontzeptu juridiko zehaztugabeadela
esaten du (KAE 223/1992 epaia). Hala ere, urtetako jurisprudentzia baten
bitartez, eskubide lauso horren edukia zehazten joan da pixkanaka. Horrela,
Espainiar Konstituzio Auzitegiaren doktrinari jarraiki:

(1) Ohorearen edukiak zerikusi handia du garai bakoitzean gizarteak dituen
balioekin eta sinesmenekin. Hori diote KAren 223/1992, 170/1994 eta 49/2001
epaiek.

(2) Bestalde, ohorea, jarduera profesionalera ere zabal daiteke, baldin eta
pertsonaren zeregin profesionalak neurri gabeko kritikak eta mesprezua jaso
baditu. Ikus Espainiar Konstituzio Auzitegiaren maiatzaren 22ko 76/1995 epaia,
eta Espainiar Auzitegi Gorenaren 2000ko maiatzaren 17ko epaia.

(3) Ohore-eskubidearen subjektuari dagokionez galdetu izan da pertsona multzoek
eskubide hori ba ote duten:

-Ikus dezagun lehenik zer dion jurisprudentziak pertsona juridikoenohore
eskubideari buruz. 1995eko irailaren 26ko 139/1995 epaiaren 5. oinarri
juridikoak honela dio: “Dada la propia sistemática constitucional, el
significado del derecho al honor ni puede ni debe excluir de su ámbito de
protección a las personas jurídicas... Resulta evidente, pues, que, a través de
los fines para los que cada persona jurídica privada ha sido creada, puede
establecerse un ámbito de protección de su propia identidad y en dos sentidos
distintos: tanto para proteger su identidad cuando desarrolla sus fines, como
para proteger las condiciones de ejercicio de su identidad, bajo la que
recaería el derecho al honor. En tanto que ello es así, la persona jurídica
también puede ver lesionado su derecho al honor a través de la divulgación de
hechos concernientes a su entidad, cuando la difame o la haga desmerecer en la
consideración ajena (art. 7.7. LO 1/1982)”.

-Aurrekoaz gain, Espainiar Konstituzio Auzitegiak urrapen gisa kontsideratzen
du taldearen ohoreari egindako iraina edo erdeinua. Edozeinek eska dezake
babesa bere talde erlijioso, ideologiko edo etnikoak irainak jaso dituelako;
izan ere, taldearen bitartez, pertsona jakinak eta zehatzak iraintzen baitira.
Hona juduen kontra egindako deklarazio batzuren gainean Auzitegiak esandakoa:
“Los ataques o lesiones al citado derecho fundamental, para que tengan
protección constitucional, hayan de estar necesariamente perfecta y debidamente
individualizados ad personam, pues, de ser así, ello supondría tanto como
excluir radicalmente la protección del honor de la totalidad de las personas
jurídicas, incluidas las de sustrato personalista, y admitir, en todos los
supuestos, la legitimidad constitucional de los ataques e intromisiones en el
honor de las personas, individualmente consideradas, por el mero hecho de que
los mismos se realicen de forma innominada, genérica e imprecisa”, KAE 214/
1991, azaroaren 11koa, 6. oinarri juridikoa. Ikus, halaber AKE 176/1995,
abenduaren 11koa.

-Aitzitik, Espainiar Konstituzio Auzitegiaren ustez erakunde publikoek ez dute
ohore-eskubiderik. EKAren 107/1988 eta 121/1989 epaiek diote: “el honor es un
valor referible a personas individualmente consideradas, lo cual hace
inadecuado hablar del honor de las instituciones públicas o de clases
determinadas del Estado, respecto de las cuales es más correcto, desde el punto
de vista constitucional, emplear los términos de dignidad, prestigio y
autoridad moral, que son valores que merecen la protección penal que les
dispensa el legislador, pero que no son exactamente identificables con el
honor, consagrado en la Constitución como derecho fundamental”.

*** b) Intimitatea ***

Ohorearekin gertatzen den bezala, legeak ez du intimitatea zer den esaten.
Jurisprudentziari jarraituz, izkutuan, gainerako gizakiengandik gordeta
geratzen den eremua da intimitatea, gure kulturan duintasunez eta bizitza
kalitate gutxiengo batez bizitzeko beharrezkoa dena. (Horrela definitzen du
intimitatea Espainiar Konstituzio Auzitegiak hainbat epaitan: 197/1991, 20/
1992, 219/1992, 142/1993, 117/1994, 143/1994, 186/2000).

Nork du intimitaterako eskubidea? Eskubide honen izaera dela eta, pertsona
fisikoek bakarrik dute pribatutasunerako eskubide hori. Pertsona juridikoaren
barneko informazioa sekretu profesionalak eta bestelako arauek gordetzen dute,
ez ordea intimitateak.

Familiarteko intimitateari dagokionez, Konstituzio Auzitegiak esana du
intimitateak barne hartzen dituela, batetik, guraso eta umeen arteko harremanak
eta bestetik bikotearen artekoak (ikus, Espainiar Konstituzio Auzitegiaren 134/
1995 epaia, uztailaren 15ekoa eta 231/1988koa, abenduaren 2koa).

Edonola ere, familiarteko intimitateak ez ditu inoiz bikoteari egiten
zaizkiontratu txarrakedo irainak babesten (horren erakusgarri Madrilgo
Audientzia Probintzialeko, 19/1992 epaia, urtarrilaren 17koa).

Bestalde, intimitatearen kontzeptuaren osagai da gorputz-intimitatea. Horren
barruan sartzen dira, esate baterako, pertsonaren gorputzaren gainean egiten
diren miaketak. Espainiar Konstituzio Auzitegiak behin baino gehiagotan esan du
gorputz-intimitatearekin babesten dena ez dela osotasun fisikoa, baizik eta
lotsa-sentimendua. Intimitateak ez du gorputza bera babesten, gizarte-ohitura
edo balio kultural bat baizik. Hala dio aipatu Auzitegiaren 37/1989 epaiaren 7.
oinarri juridikoak: “Si bien la intimidad corporal forma parte del derecho a la
intimidad personal garantizado por el art. 18,1 CE, el ámbito de intimidad
corporal constitucionalmente protegido no es coextenso con el de la realidad
física del cuerpo humano porque no es una entidad física, sino cultural, y
determinada, en consecuencia, por el criterio dominante en nuestra cultura
sobre el recato corporal”.

Ez du gorputzaren intimitatea erasotzen susmagarri baten gaineko frogak
biltzeko, hainbat ile erauzteak (ikus, Espainiar Konstituzio Auzitegiaren 207/
1996 epaia).

Intimitatearen definizioarekin bukatzeko esan dezagun eskubide horrek harreman
estua duela Espainiako Konstituzioaren 18.4 artikuluarekin, zeinak
informatikaren gehiegizko erabileraren aurkako babesa eskaintzen baitu.
Intimitatea eta datuen babesa bi eskubide desberdin al dira? Ohar gaitezen
intimitatearen adiera arruntak ahalmen negatiboa ematen dio pertsonari bere
eremu pertsonalaren barruan hirugarrenak sar ez daitezen. Datuen babeserako
eskubideak, berriz, ahalmen positiboa eskaintzen dio norbanakoari; izan ere,
egun gero eta garrantzitsuagoa da norbere datuak eta informazioak kontrolatzea,
hots, hirugarrenek egiten duten erabilera ikuskatzea. Esandakoa kontuan
hartuta, Konstituzio Auzitegiak, hasiera batean, EKaren 18.1 artikuluaren
barruan sartzen zituen aipatu bi eskubideak, eskubide beraren alderdi negatiboa
eta positiboa bailiran (Espainiar Konstituzio Auzitegiaren 254/1993 epaia,
uztailaren 20koa); azken boladan, ordea, eskubide desberdinak direla esaten ari
da (ikus, esate baterako, 11/1998, urtarrilaren 13ko epaia eta 292/2000,
azaroaren 30ekoa).

*** d) Irudia ***
Espainiako Konstituzioak eta 1/1982 Legeak ez dute irudia definitzen. Hala ere,
aipatu Legearen edukitik (7. artikuluaren 5. eta 6. ataletatik batik bat),
irudi-eskubidearen ezaugarri nagusiak ondoriozta daitezke: “Tendrán la
consideración de intromisiones ilegítimas en el ámbito de protección delimitado
por el artículo 2 de esta ley: 5. La captación, reproducción o publicación por
fotografía, filme, o cualquier otro procedimiento de la imagen de una persona
en lugares o momentos de su vida privada o fuera de ellos, salvo los casos
previstos en el artículo 8.2. 6. La utilización del nombre, de la voz o de la
imagen de una persona para fines publicitarios, comerciales o de naturaleza
análoga”.
Argi dago, beraz, alde batetik itxura fisikoa bakarrik babesten duela eskubide
horrek, eta ez irudi publikoa edo izen ona (hori ohore-eskubideari dagokio).
Bestetik, irudi-eskubideak bi alderdi ditu. Bata, negatiboa, zeinaren arabera
eragotz daitekeen pertsona baten irudia grabatu eta proiektatzea (hori xedatzen
du 1/1982 Legearen 7.5 artikuluak), eta, bestea, berriz,
positiboa,zeinarenarabera interesatuak baimena eman baitezake irudia publika
dadin, doan nahiz diru-truke (ikus Espainiar Auzitegi Gorenaren 156/2001 epaia,
uztailaren 2koa).


**** 1.3. Ezaugarriak ****

Hala, 1/1982 Legearen 1.3 artikuluak dio ohore-, intimitate- eta irudi
eskubideak uko egin ezinezkoak, xedatu ezinak eta preskribitu ezinak direla.
Ikus, ezaugarri horiei buruzko azalpenak 10.4 puntuan.

Eskubideon errenuntzia deuseza izango da, nahiz eta badiren zenbait kasu non
onargarria izan daitekeen. Hala nola, legearen 2.2 artikuluak ematen duen
aukera (ikus, aurrerago, urrapena onartzeari dagokion azalpena). Kontuan izan,
ordea, eskubide guztiak ez direla errenuntziagarri, ohore-eskubidea, esate
baterako, ezin daiteke ukatu.

**** 1.4. Babes-eremua ****

Aipatu berri dugun Legearen 2. artikuluak zera dio: “La protección civil del
honor, de la intimidad y de la propia imagen quedará delimitada por las leyes y
por los usos sociales atendiendo al ámbito que, por sus propios actos, mantenga
cada persona reservado para sí misma o su familia”.

Artikuluaren idazkera ez da batere argia. Ustez, esan nahi duena da, eskubideok
babesturiko eremua noraino heltzen den jakiteko kontuan izan behar direla:

(1) Gizartearen ohiturak eta legegilearen arauak.

Intimitatea, ohorea eta irudia gisako kontzeptuak gizarte bakoitzaren kulturak
taxutzen eta xedatzen ditueen neurrian, garaian garaiko usteak eta ohiturak
garrantzi handikoak dira horrelako kontzeptuak definitzerakoan.

(2) Eskubidearen titularraren jarrera.

Doktrinaren ustez eztabaidagarria da xedapen hori. Izan ere, pertsona batek
bere intimitatea publikoki agertzeagatik, aurrerantzean intimitate eskubiderik
gabe geratu behar al du? Pentsa dezagun, esate baterako, pertsona famatuek
aldizkariei saltzen dizkieten erreportajetan. Egia da, zenbait sekretu
ezagutzera emateak sinestaraz ditzakeela ingurukoak, neurri bateraino
behintzat, pertsona horrek ez duela bere intimitatea isilpean gorde nahi,
bestela esanda, hirugarrenengan konfiantza sor dezakeela. Baina, horrek ez du
esan nahi etorkizunera begira pertsona horrek bere intimitatea erabat
errenuntziatu duenik. Doktrinaren gehiengoaren iritziz, beraz, pertsona horren
intimitateari buruzko edozer argitara emateko baimena eskatu behar zaio
aurretik, gainerako guztiei eskatzen zaien bezala.

**** 1.5. Eskubideon urrapena: intromisioa ****

Aztergai dugun 1/1982 Legeak “intromisión ilegítima” deitzen dio eskubideon
aurkako erasoari. Urrapen ez-legitimoek ondorio larriak ekar dakizkioke
urratzaileari, eskubideon babes-judiziala aztertzen dugunean ikusiko ditugunak.

Badira, ordea, zenbait eraso edo urrapen legitimoak direnak, hots, legeak
zilegitzat jotzen dituenak. Zeintzuk dira?

   1. Eskubidearen titularrak espresuki onartzen dituenak.
   2. Lege organiko batek legitimatzen dituenak (1/82 Legeak berak egiten du
      hori 8.1 artikuluan).
   3. Gizartearen ohiturek ontzat ematen dituzten intromisioak: pertsona
      famatuen karikaturak, adibidez.

Azter ditzagun jarraian aipatu lehenengo bi suposamenduak banan-banan.

**** 1.6. Urrapen zilegiak ****
*** a) Urrapena onartzea ***

Hizpide izan dugun 2.2 artikuluak zera dio: “No se apreciará la existencia de
intromisión ilegítima en el ámbito protegido cuando [...] el titular del
derecho hubiere otorgado al efecto su consentimiento expreso”.

Lehen, ordea, zera esan dugu, eskubideak uko egin ezinak direla. Nola ulertzen
da kontraesan hori? Berez, debekatua dagoena eskubideoi betirako eta mugarik
gabe uko egitea da; ez, ordea, neurri batean bakarrik eta denbora puska
baterako urrapena onartzea (pertsona famatuek bere intimitatearekin egiten
duten legez). Horretaz gain, aztertzen ari garen hiru eskubideetatik bat
behintzat, ohore eskubidea, ezin daiteke errenuntziatu, ez erabat eta ezta zati
batean; beste biak, ordea, bai.
Urrapena edo intromisioa onartzeko zenbait betekizun eskatzen ditu legeak:

(1) Baimena, ahozkoa zein idatzizkoa.

Ez da nahikoa, esate baterako, erreportaje grafiko bat agintzea argazki horiek
aldizkari batean publikatzeko, Espainiar Auzitegi Gorenaren 2000ko apirilaren
24ko epaiak esaten duen legez.

(2) Baimena, intromisioaren aurretik edo ondoren eman daiteke. Ondoren ematen
denak dagoeneko egindako urrapen ez-zilegia, zilegi bihurtzen du.

(3) Emandako baimena edozein unetan erreboka daiteke, baita intimitatearen edo
irudiaren hedapena egin eta gero ere. Baina, errebokazio horrek sortutako kalte
guztiak ordaindu beharko ditu interesatuak, irabazi-igurikapenak barne. Ikus,
Legearen 2.3 artikulua eta Espainiar Konstituzio Auzitegiaren 117/1994 epaia.

(4) Legearen 3. artikuluak dio adingabeek eta desgaituek baimena eman
dezaketela, heldutasun edo adimen nahikoa baldin badute. Adin txikiei
dagokienean, Kode Zibilaren 162.1 artikuluarekin lotu behar dugu aurrekoa; izan
ere, artikulu horren arabera, umeek gaitasun nahikoa dutenean, gurasoek ezingo
baitituzte umeak ordezkatu haien nortasunaren eskubideei buruzko erabakietan
(ikus 5.4. puntua). Ezgaituen erabakimena berriz, dakigunez, ezgaitze-epaiaren
araberakoa izango da (ikus 4.2.6. puntua). Adin txikiek eta ezgaituek
heldutasun nahikoa ez duten bitartean, berriz, haien legezko ordezkariek eman
dezakete baimena. Edonola ere, ordezkariak erabakiaren berri eman beharko dio
fiskalari; fiskalak zortzi egun ditu baimen hori aztertu, eta ontzat eman edo
gaitzesteko. Ez bazaio onargarria iruditzen (gaitasun-gabeen kaltetan egiten
dela uste duelako), epaileak aztertuko du auzia eta berak hartu beharko du
azken erabakia. Ikus, Legearen 3.2 artikulua.

*** b) Legeak baimendutako urrapenak ***

Aurreratu dugunez, badira nortasun eskubideen urrapen batzuk legeak baimentzen
dituenak:

(1) 1/82 Legeak berak, 8. artikuluaren lehen atalean dio zilegi izango direla
autoritate eskudunek legeari jarraiki egindako urrapenak.

(2) Artikulu horrek berak dio zilegi izango direla ere urrapenak, baldin eta
interes historikoa, zientifikoa edo kulturazkoabadago jokoan (gertakari bati
buruzko berri ematea zilegi izango da beti interes orokorrekoa bada, nahiz eta
bertan agertzen diren pertsonen intimitatea edo irudia agerrarazi behar izan).

(3) Legearen 8.2 artikuluak irudi-eskubidean egin daitezkeen urrapenak edo
intromisioak jasotzen ditu. Hala nola, pertsonaia publikoen irudia jaso eta
zabaltzea, ekitaldi publikoren batean parte hartzen ari diren bitartean;
pertsonaia publikoen karikatura egitea; interes orokorreko gertakarien berri
emateko pertsona jakin baten irudia jaso eta zabaltzea, nahiz eta pertsona hori
ezaguna ez izan. Edonola ere, salbuespenok ez dute balio pertsona horiek
anonimotasuna behar badute bere lanerako.

(4) Aztertzen ari garen Legeaz gain, 4/1997 Lege Organikoak, Segurtasun
Indarrei buruzkoak, salbuespen berri bat gehitu dio aurreko zerrendari:
segurtasuna bermatzeko zilegi da leku publiko ireki nahiz itxietan bideo-
kamerak jartzea; hala ere, kamerak jartzeko eta handik hartutako irudiak
erabiltzeko zenbait betekizun jartzen ditu legeak (ikus aipatu Legearen 3, 4, 5
eta 6 artikuluak).

(5) Bestalde, Espainiar Konstituzio Auzitegiak esan berri du, segurtasun
indarrez gain, enpresen jabeak ere jar ditzakeela kamerak lantokian, langileak
zaintzeko (ikus Auzitegi horren 98/2000 eta 186/2000 epaiak).

(6) Azkenik, eta oraingoz jurisprudentziazko doktrina ez bada ere, aipa dezagun
Kataluniako Justizia Auzitegi Nagusiaren Lan Arloko Salaren epaia, 2000ko
azaroaren 14koa, zeinaren arabera enpresa pribatu batek langileen posta-
elektronikoa irakur dezakeela langileak erabilpen zuzena egiten duela
egiaztatzeko.

**** 1.7. Urrapen ez-zilegiak ****

Ikusi dugunez, oso modu orokorrean esaten du Legeak 2. artikuluan urrapen
orokorrak zer diren. Hori dela eta, 7. artikuluan, adibide gisara, ez-zilegizat
hartu beharreko intromisioen zerrenda ireki bat egiten du. Hona zerrenda
horretako suposamenduak:

(1) Pertsonen bizitza intimoa grabatzeko edozein tresna (entzutekoak edo
ikustekoak) kokatzea.

Doktrinak kritikatu egiten du xedapen hori; izan ere, intromisioa egon dadin ez
da nahikoa norbaitek tresna egokiak kokatzea, erabili ere egin beharko ditu,
noski. Demagun, esate baterako, norbaitek kamara bat jarri duela taberna bateko
komunetan, baina ez duela inoiz piztu. Intromisiorik egon al da hor? Hala
balitz, nor da intromisioa jasan duena?

2) Tresna horiek erabiltzea pertsonen bizitza intimoa grabatzeko nahiz haien
posta pribatua irakurtzeko.

(3) Pertsona baten bizitza pribatuari buruzko datuak zabaltzea nahiz haren
kartak, memoriak edo egunkari pribatuak argitara ematea.

(4) Profesionalek bezeroen bizitza pribatuari buruzko datuak zabaltzea.

(5) Pertsona baten bizitza pribatuari buruzko argazkiak egitea nahiz zabaltzea.

(6) Pertsona baten ahotsa, irudia edo izena erabiltzea xede komertzialetarako.

(7) Norbaiten izen onari ala duintasunari kalte egiten dioten iritziak
zabaltzea.

(8) Azkenik, Adin txikien Babeserako 1/1996 Lege Organikoaren 4.3. artikuluak
honela dio adin txikien intimitatearen eta irudiaren babesari buruz, “se
considera intromisión ilegítima en el derecho al honor, a la intimidad personal
y familiar y a la propia imagen del menor, cualquier utilización de su imagen o
su nombre en los medios de comunicación que pueda implicar menoscabo de su
honra o reputación, o que sea contraria a sus intereses incluso si consta el
consentimiento del menor o de sus representantes legales”.

1/1982 Lege Organikoaz kanpoko urrapen hau zinez bitxia dela aitortu behar da.
Lehenik eta behin, xedapen hori kontraesanean dago adingabearen jarduteko
gaitasunaren aldeko araudia guztiarekin. Adingabeari erabakimena eman ordez
kendu egiten baitio, horretaz, berriz ere, bazterreratu nahi zen jarrera
paternalistenean erortzen da legea.

Bestalde, ez da ulertzen adingabearen ordezkoek emandako baimenari egiten zaion
ukazioa. Dakigunez, 1/1982 Legeak baimen horren kontrol judiziala ezartzen zuen
(5.4. puntua ikus), hortaz, zertara dator, berriz ere adingabearen interesen
kontrako baimena baliogabea izango dela esatea?

**** 1.8. Babes judiziala ****

Eskubideon urrapen ez-zilegiak ondorio larriak ekar ditzake. Ikus dezagun
jarraian, nork eska dezakeen babesa, nola eta noiz, eta zein ordain edo
medeapen jasoko duen urrapena jasateagatik. Azkenik, aztertuko dugu ere
nortasunaren eskubideon urrapen-bide nagusiak zein diren eta eskubideen arteko
gatazkak dakartzan arazoak.


*** a) Legitimazioa babesa eskatzeko ***

Babesa eskatzeko legitimaturik dago urrapena jasan duena; berez edo bere
legezko ordezkarien bitartez, adingabea edo ezgaitua bada.

Kontuan izan behar da, bizidunez gain, hildakoaren irudia, intimitatea eta
ohorea ere babesten direla (ikus, Espainiar Konstituzio Auzitegiaren 172/1990
epaia); horretaz, beharrezkoa da hildakoen izenean nor arituko den xedatzea.
Hona legeak gai horri buruz esaten duena:

(1) Hildakoaren ohore, intimitate eta irudi eskubideen babesa dagokie, hark
testamentuan izendatu dituen pertsona fisiko edo juridikoei. Ikus 4.1
artikulua.

(2) Testamentuak izendatutakorik ez badago, legitimaturik egongo dira,
ezkontidea, ondorengoak, aurrekoak eta anaia-arrebak (Legearen 4.2 artikulua).

(3) Familiakorik ezean, Ministerio Fiskalak eska dezake babes hori. Alabaina,
Fiskalak eska dezakeen babesa iraungi egingo da heriotzaren ostean laurogei
urte igaro ondoren.

(4) Babesa eskatu ondoren hil bazen interesatua, akzioari jarraipena emateko
aukera izango dute esandako lagunek.

(5) Erasoa gertatu akzioa tarteratzeko betarik gabe hil bazen interesatua,
orduan, 1, 2, eta 3 zenbakietan aipatu pertsonak izango dute babesa eskatzeko
legitimazioa.

Hildakoaren ohoreak, intimitateak edo irudiak jasandako kaltearen ordaina
jasoko dute kausatzaileak testamentuan izendatu zituen pertsonak, eta, horiek
ezean, haren nahitaezko jaraunsleak.

*** b) Epea ***

Legearen 9.5 artikuluaren arabera, babesa eskatzeko akzioak lau urteko epean
iraungitzen dira.

Epea ez da hasiko interesatuak akzioa tarteratzeko aukera izan zuen arte, gerta
baitaiteke irainaren edo bestelako urrapenaren berri ez izatea.

Kaduzitatezko epea da (ikus Espainiar Auzitegi Gorenaren 2000ko uztailaren 31ko
epaia).

*** d) Prozedura ***

Aztertzen ari garen Legearen 9. artikuluak eskubideon urrapenaren aurreko babes
judizialari buruz honokoa dio:

(1) Lehenik eta behin, aukera dago Espainiar Konstituzioak oinarrizko
eskubideen babeserako xedatzen duen prozedura berezira jotzeko (ikus KEren 53.2
artikulua).

(2) Aukera dago ere, Espainiar Konstituzio Auzitegiaren aurrean babes-
errekurtsoa aurkezteko, baldin eta epaileek ez badute urrapena bere osotasunean
aintzat hartu. Kasu honetan, aurkatzen dena epaia bera izango litzateke.

(3) Bide zibila aukeratuz gero, Prozedura Zibileko Legearen lehentasunezko
tramitazioko judizio arrunta erabili beharko da (horrela agintzen baitu PZL
249.1.2 artikuluak).

1/1982 Legearen 1.2 artikuluak honela xedatzen zuen 1995. urterarte:“Cuando la
intromisión sea constitutiva de delito, se estará a lo dispuesto en el Código
Penal. No obstante, será aplicables los criterios de esta ley para la
determinación de la responsabilidad civil derivada de delito”.

Artikulu hori dela eta, urtetan, doktrinak eta jurisprudentziak duda egin dute,
nortasun-eskubideen urrapenak delitu direnean, horiek salatzeko bide penala
bakarrik erabil zitekeen ala, prozedura zibilera jotzea ere zilegi ote zen.
Espainiar Konstituzio Auzitegiaren 241/1991 abenduaren 16ko epaiak, prozedura
zibila bakarrik erabiltzeko aukera zegoela interpretatu zuen; nahiz eta,
prozedura penaletik abiatuz gero, ezingo zen demanda zibilik jarri, auzitegi
penalek epaia eman arte.

1995eko Zigor Kodeak argitu zuen arazoa.. Zigor Kode berriak hainbestetan
aipatutako 1/1982 legearen 1.2 artikulua aldatu zuen. Honela dio orain xedapen
hark: nortasunaren eskubideen aurkako urrapenak delitu izan arren, aukera du
interesatuak legearen 9. artikuluan aurreikusitako prozeduretara jotzeko.
Baina, bide penala aukeratuz gero, epaileak 1/1982 legearen arauak erabili
beharko ditu delitutik eratorritako erantzuki zibila ezartzeko. Beraz. ez dago
eragozpenik bide zibiletik medeapena eskatzeko, urrapena delitu izanagatik ere.

(4) Administrazioarekiko auzietako prozesura jo daiteke ere, Oinarrizko
Eskubideen Babeserako Legearen 114 eta hurrengo artikuluak jarraiki.


e) Ondorioak

Legearen 9. artikuluaren aginduz epaileak urrapena moztu edo buka arazteaz
gain, kaltetuari bere eskubideen gozamena itzuli beharko dio. Horretarako
beharrezkoak diren zuhurtasunezko neurriak hartu ahal izango ditu: publikazioa
bahitu gehiago zabal ez dadin, esate baterako.

Aipatu artikuluari jarraiki, aurrekoaz gain, kaltetuak epaia ezagutzera emateko
eskubidea du.

Halaber, nortasunaren eskubideen urratzaileak, jasandako kalteen ordaina zor
dio kaltetuari. Kalte-ordainaren zenbatekoari dagokionez, legearen 9.
artikuluan esaten da:

(1) “La existencia de perjuicio se presumirá siempore que se acredite la
intromisión ilegítima”. Ondorioz, urrapena frogatzea nahikoa izango da kaltea
egon dela presumitzeko.

Ez dago argi Legeak ezartzen duen presuntzioaiuris tantumalaiuris et de
iureden. Batzuen ustez, intromisioak beti dakar kaltea, morala besterik ez bada
ere. Beraz, beti egongo da ordaintzeko obligazioa. Beste batzuk, ordea, uste
dute Prozedura Zibileko Legearen 385.3 artikuluan oinarrituz, presuntzio
horiiuris tantumizan eta, beraz, kontrako froga onartzen duela.

(2) Bestalde, ordainak kalte materialak eta moralak estali beharko ditu.

(3) Kaltearen ordaina kalkulatzeko orduan, eragindako kalteaz gain,
urratzaileak lortutako mozkinen zenbatekoari erreparatu behar zaio.

(4) Kalte moralaren zenbatekoa kasuan kasu neurtu beharko da. Horretarako
kontutan hartu beharko da urrapena noraino heldu den, zein hedabideren
bitartez, eta abar.

Pertsona bat baino gehiago denean urrapenaren erantzule, erantzukizuna
solidarioa izango da (solidaritate zer den argitzeko, ikus obligazioei buruzko
Koadernoa).

Erantzukizuna solidarioa izan dadin agintzen du ere Prentsaren eta Inprentaren
1966ko Legearen 2. artikuluak. Xedapen horrek dio hedabideen bitartez egindako
urrapenen erantzule izango dela ez bakarrik artikuluaren autorea, baita
hedabidearen zuzendaria eta enpresa argitaratzailea ere. Espainiar Auzitegi
Gorenak, bestalde, erantzukizun solidario hori gainerako komunikabideetara
zabaldu du, irrati eta telebistetara, bereziki (ikus, Espainiar Auzitegi
Gorenaren 1990eko ekainaren 4ko epaia eta 1991ko uztailaren 4koa).

*** f) Eskubide-gatazka ***

Espainiar Konstituzioaren 20. artikuluak informazioa emateko eta bakoitzaren
ideiak eta iritziak zabaltzeko eskubideak bermatzen ditu. Hala ere, informazio-
eskubideak eta adierazpen-eskubideak muga batzuk dituzte: pertsonen
intimitatea, ohorea eta irudia eta gazteen eta umeen babesa, hain zuzen ere.

Espainiako Konstituzio Auzitegiari sarritan eskatu izan zaio informazio- edo
adierazpen-eskubideen, eta nortasunaren eskubide moralen arteko gatazka
konpontzeko. Pixkana, doktrina honetara heldu da aipatu Auzitegia:
(1) Informazio eskubidea, pertsonen intimitate eta ohore eskubideei nagusitzen
zaie, honoko kasuetan:

-Informazioak interes eta garrantzia publikoa duenean. Edonola ere, interes
orokorreko berria emateko beharrezkoa den urrapena gainditzen bada, kaltetuak
babes judiziala jaso ahal izango du. Ikus, Espainiar Konstituzio Auzitegiaren
epaiok: 51/1991, 94/1994, 57/1995, 190/1996, 3/1997.

-Informazioak egiazkoa izan behar du. Ez da eskatzen egia frogatua izatea;
iturri fidagarri eta kontrastatuetatik jasotako berria izatearekin nahikoa da.
Ikus, Espainiar Konstituzio Auzitegiaren 6/1988, 105/1990, 240/1992,15/1993
epaiak.

-Beste norbaitek esandakoa jasotzera mugatzen denean komunikabidea,
“erreportaje neutroa” dela esan ohi da. Kasuotan informazioa norengandik
datorren adieraztea, interes orokorrekoa izatea eta esaten dena faltsua dela
begi bistakoa ez izatea eskatzen du jurisprudentziak. Ikus Espainiar
Konstituzio Auzitegiaren 40/1992, 41/1994, 134/1999 erabakiak.

(2) Adierazpen eskubideari buruz, intimitate- eta ohore-eskubideei
kontrajartzen zaienean, honoko irizpideak jarraitzen ditu jurisprudentziak:

-Ezin da egiazkotasunik eskatu, iritziak edo ideiak zabaltzea baita eskubide
horren muina. Hala ere, adierazpen-eskubideak ez du iraina eta laidoa babesten.
Hori diote Espainiar Auzitegi Gorenaren 1988ko urtarrilaren 19ko epaiak eta
Espainiar Konstituzio Auzitegiaren 76/1995 epaiak.

-Pertsonaia publikoak (agintariak, aktoreak, gertakari bitxien protagonistak,
eta abar) kritikatzea zilegi bada ere, ohore-eskubidearen muga gainditzeak
urrapen ez zilegia esan nahiko du.

-Zenbait lanbidek adierazpen-askatasunerako eskubide kualifikatua dutela esan
daiteke; abokatuek, esate baterako, bezeroen defentsa-eskubidea baliatzeko
mugaraino eraman dezakete adierazpen-eskubidea.

***** 2. Zuzenketa-eskubidea *****

Zuzenketa-eskubidea, 1984ko martxoaren 26ko 2/1984 Lege Organikoak arautzen du.

Gizartean hedabideek duten indarra eta helmena ezagutuz, legegileak babeserako
tresna eraginkorra eman nahi izan die partikularrei, komunikabideetan, haiei
buruz agertzen diren berriak zuzentzeko aukera emanez. Prozedura berezia da epe
oso laburrean izapidatzen delako: berria plazaratu zenetik egun gutxira egin
behar da zuzenketa, bestela, eragin guztia galtzen du.

Edonola ere, zuzenketa-eskubideaz baliatzeak ez ditu nortasunaren eskubideak
babesteko gainerako bideak ixten: kaltetuakprozedura zibil eta penal
arruntakerabil ditzake egin zaion kaltearen medeapena eskatzeko.

Nolakoa da, beraz, aipatu prozedura berezi hori? Aipatu 2/1984 Legearen 1.
artikuluaren arabera: “Toda persona, natural o jurídica, tiene derecho a
rectificar la información difundida, por cualquier medio de comunicación
social, de hechos que le aludan, que considere inexactos y cuya divulgación
pueda causarle perjuicio”.

Ohar gaitezen zuzenketa-eskubidea gertakarietara mugatzen dela. Iritziak ezin
dira prozedura berezi honen bitartez aurkatu, egitateak edo gertakariak soilik.
Izan ere, iritzi hutsak zuzentzeko aukera egonez gero, adierazpen eskubidea
gehiegi mugatuko bailitzateke.

Eskubide horretaz baliatzeko legitimazioa dute, legearen 2. artikuluaren
arabera,

   1. kaltetuak nahiz haren legezko ordezkoak;
   2. eta, kaltetua hilda balego, haren oinordekoek nahiz oinordekoen
      ordezkoek.

Prozedurak bi zati edo atal ditu: lehena hedabidearen zuzendariaren aurrekoa
eta bigarrena, berriz, epailearen aurrean egiten dena.

(1) Zuzenketa, informazioa eman duen hedabidearen zuzendariari bidali behar
zaio, berria agertu eta zazpi egunen barruan. Zuzenketa ezingo da izan
argitaratu zen berria baino luzeagoa. Zuzendariak heldu zaion moduan argitaratu
beharko du zuzenketa-oharra, ezer kendu edo gehitu gabe, berria eman zen atal
berean (ezingo du beraz, bazter batean argitara eman, inork irakurri edo entzun
ez dezan). Oharra jaso zuenetik hiru egun ditu oharra argitaratzeko. Ezingo du,
bestalde, zuzenketak argitara emateagatik ezer kobratu.

(2) Prozedura horrek emaitzarik ez badu (oharra ez bada argitaratzen edo
argitarapenak ez baditu betekizun guztiak betetzen), epaileari eskatu ahal
izango zaio, prozedura arin baten bitartez, behartu dezala zuzendaria oharra
argitaratzera. Baldin eta argitarapenaren titularra administrazioa bada,
kaltetuak ez du, epailearengana jo aurretik, bide gubernatiboa agortu behar
izango (ikus Zuzenbide Administratiboko Koadernoan 30/1992 Legearen 107 eta
hurrengo artikuluen gaineko azalpenak).

***** 3. Datu pertsonalen babeserako eskubidea *****
**** 3.1. Araudia ****

Espainiako Konstituzioak 18.4 artikuluan esaten du: “La ley limitará el uso de
la informática para garantizar el honor y la intimidad personal y familiar de
los ciudadanos y el pleno ejercicio de sus derechos”.

Aztertu berri dugun 1/1982 Legearen 1. xedapen iragankorrak agintzen zuen,
informatikaren erabilerak eragiten zituen usartze edo urrapen ez-zilegiak lege
horrek berak arautuko zituela, arau berezirik onartzen ez zen bitartean.

1985eko azaroaren 15ean, Espainiar estatuak, Datu Pertsonalen Tratamendu
Informatizatuari buruzko Hitzarmena berretsi zuen; eta, ordutik aurrera, aipatu
Estrasburgeko Hitzarmenak behartuta, Espainiako estatuak obligazioa zuen datu
pertsonalen babeserako legeria berezia promulgatzeko. Berandu izan bazen ere,
betekizun hori kunplitzera etorri zen 1992ko urtarrilaren 29ko 5/1992 Lege
Organikoa, Datu Pertsonalen Trataera Informatizatuari buruzkoa.

Handik gutxira, 1995eko urtarrilaren 24an, Europako Batasunak 95/46/CE
Direktiba onartu zuen, Pertsona Fisikoen Datu Informatizatuen Babesari eta
Datuen Zirkulazioa Libreari buruzkoa. Direktibaren transposizioak aipatu 5/1992
Legearen erreforma eskatzen zuen. Espainiako Parlamentuak, ordea, legea egokitu
ordez, arau berri bat sortzea erabaki zuen, 1999ko abenduaren 13an aldarrikatu
zen 15/1999 Lege Organikoa, hain zuzen.

Gerora, Herriaren Defentsariak 15/1999 Legearen kontra tarteratutako errekurtso
baten ondorioz, Lege horren 21.1 eta 24 artikuluak deuseztatu zituen Espainiar
Konstituzio Auzitegiak (ikus EKAren 292/2000 epaia).

Aipatu 1995 Legeak sortutako eta 15/1999 Legeak berretsitako Datuen Babeserako
Agentziak datuen trataera zuzenari buruzko Instrukzioak eman ditu. Hona
garrantzitsuenak:

(1) 1995eko martxoaren 1eko 1/1995 Instrukzioa, kaudimen- eta kreditu-
informazioari buruzkoa (https://www.agenciaprotecciondatos.org/datd3.htm).

(2) 1995eko maiatzaren 4ko 2/1995 Instrukzioa, kreditu hipoteka kredituarekin
batera eskatzen diren osasun-datuei buruzkoa (https://
www.agenciaprotecciondatos.org/datd4.htm)

(3) 1996ko martxoaren 1eko 1/1996 Instrukzioa, etxebizitza eta bestelako
eraikinetara sarrera kontrolatzeari buruzkoa (https://
www.agenciaprotecciondatos.org/datd5.htm)

(4) 1996ko martxoaren 2ko 2/1996 Instrukzioa, kasinoetako sarrera
kontrolatzeari buruzkoa (https://www.agenciaprotecciondatos.org/datd6.htm).

(5) 1998ko urtarrilaren 19ko 1/1998 Instrukzioa, sarbide, eguneratze eta
zuzenketa eskubideei buruzkoa (https://www.agenciaprotecciondatos.org/
legislainsti.html)

(6) 2000ko abenduaren 1eko 1/2000 Instrukzioa, datuen nazioarteko mugimenduari
buruzkoa (https://www.agenciaprotecciondatos.org/datd10.htm).

**** 3.2. Objektua ****

Zer babesten du zehazki aipatu araudiak? Pertsona fisikoen datuen erabilera
babestua da legedia horren xedea. Informatikaren eta komunikazio
elektronikoaren garaian erraza da oso enpresentzat eta administrazioarentzat
pertsonen datuak lortu eta elkarrekin gurutzatzea. Ondoren, datu horiei hainbat
erabilera eman dakieke: komertzialak, kontrolezkoak, informaziozkoak, eta abar.
Demagun, esate baterako, bankura goazela kreditu bat eskatzera. Arduradunak
gure izen-abizenak eskatzen dizkigu eta apur bat egoteko eskatu. Bitartean
ordenagailuan kontsulta egiten du, morosoen zerrendetan ote gauden jakiteko.
Zerrenda horietan egonez gero, oso zaila izango noski da bankua konbentzitzea
eskatutako kreditua eman diezagun.

Datuen babeserako eskubideak datuak kontrolpean izateko ahalmena ematen dio
datuen titularrari. Horretarako ezinbestekoa da, hasteko, datuak biltzerakoan
titularrari baimena eskatzea eta behin datuak eman eta gero, haien erabilerari
buruzko informazio osoa jasotzea. Garrantzitsua da orobat datuen titularrak
jakin dezan datu horiek zein eskutan dauden eta beste inori lagatzeko asmorik
dagoen ala ez.

                      Zein datu mota babesten du legeak?

   1. Pertsona fisikoei dagozkien datu guztiak, intimoak eta baita intimoak ez
      direnak.

Datuen babeserako eskubidearen xedea ez da pertsonaren intimitatea babestea,
pertsonaren edozein eskubide kaltea dezakeen datuen erabilera zuzena bermatzea
baizik, dela intimitatea bera, dela kreditu bat eskuratzeko eskubidea, dela lan
kontratu bat egiteko eskubidea, eta abar.

   1. Edozein euskarritan jasotakoak, baldin eta euskarri informatikora
      eramateko aukera badago.

Legearen eremuan daude halaber paperean jasotako datuak, datu biologikoak
(pertsona identifikatzeko aukera ematen duten ADNari buruzko datuak, alegia),
bideoak, eta abar.

              Zein datu mota geratzen da araudi horretatik kanpo?

   1. Pertsona fisikoek bere erabilera pertsonalerako gordetzen dituzten
      datuak.
   2. Sekretu ofizialen eta klasifikatutako informazioaren legeriak arautzen
      dituen datuak.
   3. Antolatutako delitugintzaren ikerketarako datuak.
   4. Erregistro Zibileko datuak.
   5. Segurtasun Indarrei buruzko 4/1997 Lege Organikoak aipatzen dituen
      datuak.

**** 3.3. Datuen babeserako printzipioak ****

Legeak xedatzen duen babes-sistemak hiru oinarri ditu: batetik, babestutako
datuak tratatzeko printzipio batzuk ezartzen ditu, ondoren datuen titularrek
dituzten eskubideak arautzen ditu, eta azkenik printzipioak eta eskubideak
errespeta daitezen, Datuen Babeserako Agentzia sortzen du.

Azter ditzagun, lehenik, datuen trataeraren printzipioak, eta ondoren ikusiko
dugu zein eskubideren bitartez gauzatzen diren aipatu printzipioak:

(1) Xede legitimoak betetzeko egokiak diren datuak bakarrik jaso, eta gero,
aipatu xede horietarako bakarrik erabil daitezke. Hori agintzen du Legearen 4.
artikuluak.

(2) Datuak jaso eta erabili ahal izateko, titularrek baimena eman behar dute
aurretik. Baimen hori baliozkoa izan dadin, datuak biltzen dituenak informazio
osoa eman beharko dio datuen titularrari: zertarako behar diren, nork ezagutuko
dituen, zein ondorio duen datu horiek emateak eta ez emateak, titularraren
eskubideak zein diren datuak eman ostean, datuen ardura hartuko duen
pertsonaren izena eta domizilioa (ikus Legearen 5. artikulua).

Hala ere, Legeak aurreikusitako zenbait kasutan titularraren baimenik gabe jaso
eta erabil daitezke datu pertsonalak. Salbuespenak legez bakarrik ezar
daitezke, hartarako arrazoi sendoak daudenean. Aipatu 15/1999 Legearen 11.
artikuluak xedatzen dituen salbuespenak kontuan hartuta, ez da baimenik
beharko:

a) Administrazio publikoek bere eginkizunak betetzeko behar dituzten datuak
jasotzeko.

b) Kontratu bat betetzeko behar diren datuak lortzeko, eta lan- nahiz
administrazio-harremanak dituzten pertsonen arteko datuak eskuratzeko.

d) Datuak hirugarren bati komunikatzeko, baldin eta:

-Lagapena legeak onartzen edo agintzen badu,
-Publikoak eskuragarri dituen datuak komunikatu nahi badira (Erregistro
publikoetatik hartutakoak, adibidez),
-Kontratu baten kudeaketa normalak eskatzen badu lagapena edo hirugarrenari
komunikazioa egitea,
-Herriaren Defentsariari, Ministerio Fiskalari, Epaileei edo Auzitegiei
zuzentzen bazaie lagapena,
-Administrazioen arteko lagapena bada, eta xede historiko, zientifiko nahiz
estatistikoekin egin bada,
-Osasunari buruzko datuak baldin badira, eta komunikazioaren xedea presazko
interbentzio terapeutikoa bada, edo eta lan epidemiologikoa.

(3) Legearen 7. artikuluak aipatzen dituen datuek babes berezia jasoko dute.
Hala nola:

a) Ideologia eta sinesmenari buruzko datuak jasotzeko eta tratatzeko
titularraren baimen idatzia beharko da beti; ez dago beraz salbuespenik datu
horiei dagokienez.

b) Arraza, osasuna eta sexu-bizitzari buruzko datuak jasotzeko titularraren
baimena behar da (ez du, ordea, derrigor idatzia izan behar), salbu lege batek
datuak baimenik gabe bil daitezen agintzen badu interes orokorreko xede baten
izenean.

(4) Datuen arduradunak datuen trataera segurua dela bermatu beharko du.

(5) Datuen arduradunak, halaber, sekretu profesionala gorde beharko du datuen
gainean.

**** 3.4. Datuen titularraren eskubideak ****

Aipatu printzipioak betearazteko zenbait eskubide aitortzen dizkie legeak
datuen titularrei. Hona nagusienak:

(1) Datuetara sarbidea izatea (habeas data ezizena eman zaio eskubide
garrantzitsu horri; eta legearen 15. artikuluan jasotzen da). Hala ere,
Segurtasun Indarrek eta Haziendak bildutako datuetara sarrera asko mugatzen du
legeak. Ikus, Legearen 23. artikulua.

(2) Datu okerrak zuzentzeko eta eguneratzeko eskubidea (16. artikulua).

(3) Datuak bildu osteko informazioa, Datuen Babeserako Erregistroaren bitartez
bideratzen dena. Edonork eska diezaioke Erregistroari eskatzaileari buruzko
datuak dauden fitxategien berri emateko.

(4) Datu automatizatuetatik eratorritako informazioan oinarritutako erabakiak
aurkatzeko eskubidea (Legearen 13. artikuluak jasotakoa).

**** 3.5. Datuen Babeserako Agentzia ****

Aurreikusitako printzipioak eta eskubideak betetzen direla bermatzeko,
autoritate independente bat sortzen du, Legeak, Datuen Babeserako Agentzia, VI
Tituluan arautzen duena.

Estatuko nahiz Autonomia Erkidegoetako Agentzien zeregina da: Datuen Babeserako
Erregistroa kudeatzea, datuen eskurapena eta trataera egokia dela kontrolatzea
eta kaltetuen erreklamazioak artatzea. Agentziak zehapenak ezartzeko eskumena
badu ere, kaltetuari zor zaion medeapena epaitegi arrunten aurrean eskatu
beharko da. Hala nola, Administrazioa bada datuen erabilera okerra egin duena,
administrazioarekiko auzietako auzitegiaren aurrean, eta bestela, auzitegi
zibilera jo beharko du interesatuak.

Honoko helbidean kontsulta daiteke Estatuko Agentziaren zeregina: https://
www.agenciaprotecciondatos.org/

***** 4. Izen eskubidea *****
**** 4.1. Kontzeptua ****

Izena, ponteko izena edo izen propioa eta abizenak, alegia, pertsona
identifikatzen duen elementu nagusia da. Hori dela eta, izena izatea
ezinbesteko betebehar juridikoa da. Izan ere, Estatuak, hiritarren eskubideak
zaindu eta obligazioak betearazi nahi baditu, haiek identifikatzeko moduren bat
behar baitu.

Bestalde, izena izatea funtsezko eskubidea da. Eskubide hori ez dago
Konstituzioaren oinarrizko eskubideen artean espresuki jasoa; bai, ordea,
1966ko Eskubide Zibil eta Politikoen Nazioarteko Hitzarmenaren 24.2 artikuluan
(jaiotako ume guztiak inskribatu behar dira eta izena eman behar zaie); eta
1989ko Umearen Eskubideen Nazio Batuen Hitzarmenaren 7.1 artikuluan.
Hainbestetan hizpide izan dugun 1/1996 Lege Organikoak, adingabeen eskubideei
buruzkoak, Hitzarmen horietan jasotako eskubide guztiak aitortzen dizkie umeei
(ikus, aipatu legearen 3. artikulua). Ondorioz, zuzenean ez bada ere, zeharka
behintzat, izena izateko eskubidea oinarrizkoa dela esan dezakegu.

**** 4.2. Araudia ****

Izenaren eta deituren ezarpena eta aldaketa Kode Zibilaren 109 artikuluak, eta
Erregistro Zibileko Legeak (53-62 artikuluek) arautzen dute.

Biak ere 40/1999 Legeak eragindako aldaketa garrantzitsuen ondorio dira. Aipatu
legearen zio-agerpenak dio, Kodearen 109 artikuluaren aldaketaren arrazoia,
Konstituzioan jasotako berdintasun printzipioa eta Espainiak sinatutako
Nazioarteko Hitzarmenak direla; printzipio horien arabera umeen abizenen
ordenak gurasoen esku egon behar du, eta ezin da, ordura arte bezala, aitarena
legez lehenetsi. Bestalde, Erregistro Zibilean eragindako aldaketaren zioa da
Estatuko hizkuntza ofizial guztien berdintasuna bermatzea; hori dela eta
gazteleraz inskribitutako izen eta deiturak beste edozein hizkuntza ofizialen
grafiara egokitzeko eskakizunak erraztu egin behar dira.

**** 4.3. Ponteko izena ****

Nork ezartzen dio izena jaioari?Gurasoei dagokiejaioaren izen propioa
aukeratzea eta izen hori Erregistro Zibilean inskribatzea. Gurasoak banandurik
badaude, berriz, umearekin bizi den gurasoak aukeratu beharko du ponteko izena
(Kode Zibilaren 156.5 artikulutik eratortzen da arau hori).

Hala ere, gurasoek ez badiote umeari izenik jarri edo jarritako izena ez bada
onargarria, Erregistro Zibileko arduradunak emango dio umeari izen arrunt bat
(ikus Erregistro Zibileko Erregelamenduaren 193.2 artikulua).

Zein izen ezar dakioke?Erregistro Zibileko Legearen 54. artikuluak askatasuna
ematen die gurasoei umeari edozein izen jartzeko. Legeak ezartzen dituen
irizpideak honakoak dira (ikus Eusko Jaurlaritzaren Justizia Sailaren
informazioa, http://www.justizia.net/RegistroCivil/
default.asp?accion=prohibidos&Idioma=eu):

1) Izen-kopurua:ezingo da ipini izen konposatu bat baino gehiago, eta ezta bi
bakun baino gehiago ere. Bi izen bakun jartzen direnean, hauek marra batez
loturik joango dira eta bien hasierak letra larriz idatziak egongo.
1993-10-2ko ebazpenak onartezintzat deklaratzen du "María Mar i Cel", eta
onargarritzat "María-Maricel". 1993-12-18ko ebazpenak (4.a), bere aldetik, ezin
onartuzkotzat ematen du "Josemaría". 1994-4-4ko ebazpenak onartezintzat
deklaratzen du "María del Carmen Rebeca". 2000-1-4ko ebazpenak dio ezin dela
ipini "Dulce Nombre de María", hiru hitz daudelako bertan.
2) Pertsonari objetiboki kalte egiten dioten izenak:Erregistro Zibilaren
Erregelamenduko 192.1 artikulu berriaren muga, pertsonaren duintasunak merezi
duen errespetuan bilatu behar da.

Erregistroen eta Notariotzaren Zuzendaritza Orokorrak ukatu egin zuen 1992-12-
1eko ebazpenean "Caín" ipintzea, kulturaz gaiztotasunaren ideiari lotua dagoen
hitza delako, horren froga argi askoa ematen baitu Hizkuntza Espainolaren
Errege Akademiak, lokuzio arrunt bezala jasotzean "el alma de Caín", "llevar o
traer las de Caín" bezalako esamoldeak, pertsona baten asmo txar edo makurrak
adierazteko erabiltzen dira eta.
Gaitzetsi egiten dira, halaber, pertsonari objektiboki kalte egiten diotelako
edo berori izendatzeko desegokiak direlako, honako izen hauek:
Cheyenne, ez da soilik leku-izen bat (Wyoming estatuko hiriburua) eta Ipar
Amerikako ibai baten izena, baizik eta erabiltzen da –eta horixe da Espainian
duen adierarik ezagunena– Ipar Amerikako larrugorrien tribu bat izendatzeko ere
(1993-7-14ko ebazpena). Skylab (AEBen espazioko estazio baten izena), 1994-5-
18ko ebazpena. Judas (izen maltzur edo traidore bat adierazten du), 1994-10-
31ko ebazpena. Tía María (oso izen arrunta dela alegatzen zen famili giroan eta
gurasoek profesatzen zuten mormoi-konfesioan) 1994-1-17ko ebazpena. Pilé (izen
honek frantsesezko txikitu, birrindu aditzaren partizipioaren balioa du), 1995-
3-14ko ebazpena; Cheroki, 1996-10-2ko ebazpena; Mai, 1999-3-16ko ebazpena.
3)Diminutiboak edo adiskidetasunezko edo lagunarteko aldaera substantibotasunik
gabeak:Ezin zaio jarri jaio berriari bere anai-arreba batek daraman izena, ez
baldin bada azken hau hil behintzat, eta ezta horren beste hizkuntza baterako
ohiko itzulpena ere. Diminutiboei eta adiskidetasunezko aldaerei dagokienez,
Erregistroen eta Notariotzaren Zuzendaritza Orokorrak bereizketa egiten du
ezarri beharreko izenaren eta Erregistro-espedientearen bitartez horri egiten
zaion aldaketaren artean; kasu honetan arrazoi zuzena ematen delako
interpretazioa nahiko murriztailea gertatzen da, ez baita zenbaitetan batere
ulerterraza gertatzen doktrinak jarraitzen duen bidea.
Erregistroen eta Notariotzaren Zuzendaritza Orokorrak onartu ditu, berez izen
txeratsuak izanik ere, beren jatorrizko izen propiotik aldenduz hizkuntzan
autonomia eta substantibotasuna lortu duten eta Espainiako gizartean oso
zabalduak dauden izenak. Horrela, esate baterako, Sandra, 1998-9-26ko ebazpena;
Marisa, 1991-3-5eko ebazpena; Mariola, 1993-3-3ko ebazpena; Teresina, 1993-12-
7ko ebazpena; Dora, 1994-5-6ko ebazpena (3.a); Curro, 1994-6-27ko ebazpena;
Lola, 199-9-3ko ebazpena (nahiz eta jatorrian Dolores-en lagunarteko eta
adiskidetasunezko aldaera bat izan, substantibotasuna lortu du emakumezko
pertsona-izen independente bezala, oso zabaldua dago-eta Espainia guztian eta
atzerrian, non apenas lotzen den bere jatorrizko izenarekin).
Fanny hitzari dagokionez (hainbat hiztegi adituren arabera, ez dator Estefanía
izenaren atzerriko baliokidetik, baizik eta baita Francisca-ri dagokionetik
ere), herriaren sentieran autonomia baduela irizten da 1995-11-10 ebazpenean,
eta, beraz, eman daiteke Francisca-Pilar bezala inskribitutako izena Fanny
izenaz ordezteko baimenak.Erregistroen eta Notariotzaren Zuzendaritza
Orokorrak, bere 1991-3-25 eta 1999-3-25eko ebazpenetan, hurrenez hurren, Josefa
eta Bernardina izenak Fina eta Nina izenez aldatzeko baimena eman zuen,
autonomia osoa dutelako alegia Santuen Izendegian Josefa eta Bernardina izenei
buruz. Gero, gizabanakoen izen bezala onartu dira beste hauek ere: Marián,
1994-1-12ko ebazpena (María Mercedes bezala inskribitutako izenaren ordezkoa;
forma hori, Marién bezala, María izenaren aldaera da, eta azentua ipini behar
zaio, Mariano-ren katalanezko bertsiotik bereizteko); Mariam, 1994-9-21eko
ebazpena (3.a), María bezala inskribitutakoaren aldaketa; Mariam, 1994-11-12ko
ebazpena (5.a), María de los Desamparados-en ordezkoa; Quim, 1995-2-22ko
ebazpena, Joaquín-en ordezko aldaketa –honek ez zion 199-11-12ko ebazpenaren
irizpideari jarraitu (hark ukatu egiten baitzuen Joaquín izena "Quim" izenaz
ordeztea), iruditzen zitzaiolako hitz horrek baduela gaur egun substantibotasun
propioa Katalunian, Eulalia eta Antoni izenetatik datozen Laia-k eta Ton-ek
bezala–; Nuri, 1995-3-28ko ebazpena (Nuria izenaren ordez, Kataluniako
Generalitateko Hizkuntza Politikarako Zuzendaritza Orokorraren txosten
soziologikoan oinarrituz; izan ere, txosten horren iritziz, Nuria pertsona-
izenetik bananduz jadanik bere autonomia lortu duen adiskidetasunezko aldaera
baita "Nuri").
Aldiz, izena aldatzeko eskaera-espedienteetan ezetsi egin dira honako beste
hauek: "Txema", Joseba-Mirena bezala inskribitutakoaren ordez (1991-3-14ko
ebazpena); "Marisa", María Luisa-ren ordez (1993-12-14ko ebazpena); "Charo",
Rosario-ren ordez (1995-2-25eko ebazpena); "Juani", Juana-ren ordez (1995-5-
11ko ebazpen 2.a); "Mabel", María Isabel-en ordez (1999-11-2ko ebazpena);
"Cesc", katalanezko Francesc gizon-izenaren ordez (200-1-5eko ebazpena);
"Chon", Encarnación-en ordez (2000-2-25eko ebazpena); "Nacho", Ignacio-ren
ordez (2000-2-29ko ebazpena); "Chelo", Consuelo-ren ordez (2000-3-6ko
ebazpena).
Badaude izen batzuk lehen ezarpenean onartuak izan direnak, baina gero
Erregistroen eta Notariotzaren Zuzendaritza Orokorraren iritziz izena aldatzeko
arrazoi zuzenik ez dutenak, egin nahi den aldaketa oso txikia eta garrantzirik
gabea delako. Horrela, Erregistroen eta Notariotzaren Zuzendaritza Orokorrak
1999-2-15eko ebazpenean (María Luisa ordez Marisa jarri nahi zen auto
horretan), berretsi egiten du apelatutako autoa, esanez Marisa-
k substantibotasun propioa lortu izanak eta, beraz, lehen ezarpenean jarri
izanak, ez duela esan nahi legeak izena aldatzeko ezartzen dituen baldintzak
alde batera utz daitezkeenik. Marisa izen herritarra da, baina bada María
Luisa-ren uzkurdura ere. Azpimarratu behar dugu, orobat, hasiera batean
hipokoristikoak izateagatik debekatuak izan ziren izenak, gero autonomia
propioa lortzera iritsi direla, gizarteko errealitatea egiaztatzean. Horrela
gertatu da, adibidez, Mariola hitzarekin. 1994-9-26ko ebazpenak, hitzak
substantibotasun propiorik baduen ala ez aztertzera sartu gabe, ukatu egiten du
–arrazoi zuzenik ez omen dagoelako– Mariola izena María de la O-ren ordez
aldatzea.

4) Sexua identifikatzeko nahasbideak sor ditzaketen edo okerrera eraman
dezaketen izenak:Identifikazioa nahasgarri egin dezaketen eta sexuari buruz oro
har oker pentsatzera eraman dezaketen izenak debekatzeari dagokionez, zera
eduki behar da kontuan, alegia, gizonezkoak eta emakumeak ondoren bereizten
dituzten hitzekin izendatuak izan badira ere (horrela, adibidez, Juan eta
Juana, inolako nahasketarik gabe gizonezkoa eta emakumezkoa seinalatzen
dituztenak hurrenez hurren), badaudela tradizioz onartuak izanik gizonezkoak
eta emakumezkoak inolako bereizketarik gabe izendatzeko onartu eta erabili izan
direnak; esate baterako, Trinidad, Consuelo, Cruz, Olvido, Sagrario, Alba,
etab.
Identifikazioa nahasgarri egiten duten izenei dagokienez, izen propioa
ipintzeko gai honetan muga bat omen dagoelako, Erregistroen eta Notariotzaren
Zuzendaritza Orokorrak, 2000-1-17ko ebazpenean, ukatu egin du Rubens hitza
(espedientearen sustatzaileak erabili ohi zuena), Espainian XVII. mendeko
flandestar pintore famatuaren deitura bezala ezagutzen delako eta, beraz,
sustatzaile horren deituretako bat bezala uler daitekeelako. Era berean, 2000-
1-4ko ebazpenak, ez du Leyshack de Balar izen propioa aldatzeko baimenik eman,
zeren eta "Balar" izena nahasgarria omen baita, lehen deitura bezala uler
litekeelako.
Sexuari buruz oker pentsatzera eraman dezaketen izenei dagokienez, Erregistroen
eta Notariotzaren Zuzendaritza Orokorrak ezetsi egin ditu, besteak beste,
honako hauek: 1999-7-16ko ebazpenean izen propioa "An" izenaz aldatzea, eta
2000-2-5eko ebazpenean izen propioa "Sandy" izenaz aldatzekoa, eskatutako hitza
katalanezko gizon-izenarekin nahas daitekeelako, Zuzendaritzako Zentro horren
iritziz. Arrazoi berarengatik, 2000-5-8ko ebazpenean, Aimar emakume-izen bezala
erabiltzea.
Transexual batek bere Diego izena ohiki erabiltzen zuen "Trinidad María" izenaz
eta, bestela, soilik "Trinidad" izenaz ordeztea eskatu zuen, Erregistro
Zibilean inskribitutako agertzen den izenak angustiazko egoerak sortzen
zizkiolako bere emakume-itxurarengatik. Erregistroen eta Notariotzaren
Zuzendaritza Orokorrak, 1994-1-14ko ebazpenean, "Trinidad" izenaz aldatzeko
baimena eman zuen, arrazoi zuzena zegoelako eta Espainiako hainbat eskualdetan
emakumea bezala gizonezkoa ere izendatzeko erabiltzen delako. Onartu zuen,
beraz, eskaera subsidiarioa, hitza anbiguoa delako, baina ez "Trinidad María",
honek adieraz lezake-eta halako kontraesan bat gizonezko-sexu ofizialari buruz.
Zentzu honetan bertan, 1994-3-19ko ebazpenak ukatu egin zuen Erregistroan
inskribitutako Germán izena errealitatean erabili ohi zuen Virginia izenaz
aldatzea, hitz honek inolako nahasbiderik gabe emakume-sexua adierazten
duelako. Zuzendaritzak dioenez, "aurrekoak ez du esan nahi transexualak duen
eskubidea ez duela ezagutzen, alegia, dagokion auzibidez eta sexua aldatzeko
operazio kirurgikoa egin ondoren, jaiotza-inskripzioan bere sexuari buruzko
datua zuzentzen duenean izango duen eskubidea”, Espainiar Auzitegi Gorenak
finkatutako doktrinaren arabera.
Aipatzekoa da nola, Espainiar Auzitegi Gorenaren 1987ko uztailaren 2ko Epaiaz
geroztik, onartzen hasi zen ebazpen judizial bidezko sexu-aldaketa. Beste
aldetik, Erregistroen eta Notariotzaren Zuzendaritza Orokorraren 2001-1-8ko
ebazpenak (6), ezetsi egin zuen Ministerio Fiskalak aurkeztutako errekurtsoa
eta berretsi Melillako Erregistro Zibileko Arduradunaren ebazpena, ebazpen
horrek baimendu egiten baitzuen gizonezko jaiotako pertsona baten (honen
jaiotzako sexua judizio bidez emakumezkoarenaz zuzendua izan zen) eta gizonezko
baten arteko ezkontza. Arazoa konpondu egin da martxoak 15eko 3/2007 Legearen
ondorioz. Lege honek pertsonen sexu marka aldatzeko aukera ematen du eta, marka
horrekin batera, halabeharrez, izenari dagokiona. Horretarako, genero disforia
diagnostikoa behar du pertsona transexualak eta, salbuespenak salbuespen, bi
urte tratamendu medikua. Ez da kirurgia beharko marka hori aldatu ahal izateko.
5)Izen abstraktu edo fantasiazkoak:1980ko uztailaren 2ko Zirkularraren bidez,
irizpide zabala hartu zuen Erregistroen eta Notariotzaren Zuzendaritza
Orokorrak, ondorengo hau onartzean: "pertsonaia historikoen, mitologikoen,
legendarioen edo artistikoen izenak, izen geografikoak eta, oro har, izen
abstraktu edo fantasiazkoak; horiek interpretatzeko, gure herriko errealitate
soziala, kulturala eta egungo politika kontuan hartuko dira".
Erregistroen eta Notariotzaren Zuzendaritza Orokorrak ondorengo hauek onartu
ditu fantasiazko izen gisa: Mariposa, R (6.) 1993-09-02; Brisa R. 1994-04-25;
Chispa-Mercedes, R (3.) 1995-05-11 (María de las Mercedes izenaren ordez);
Muaré, R (2.) 1995-05-25 (lehen ezarpena; izen arrunt gisa tela-mota bat da;
gizon-izena da, jaiotakoarenarekin bat); Aiane, R (4.) 1988-09-12
(Euskaltzaindiak onartutako Izendegi Ofizialean ez datorren arren, fantasiazko
izena da, eta ez du gizon-izena adierazten); Luisalba, R. 1999-07-01; Loimar,
R. 2000-02-05.
Era berean, 1980ko uztailaren 2ko Zirkularreko 3. paragrafoan ezarritakoaren
arabera: "Konstituzioan jasotako baloreei erreferentzia egiten dieten izenak
ezin dira nabarmentzat, pertsonentzako desegokitzat edo subertsibotzat jo
hasiera batean". Badirudi izen gisa onartzen direla Askatasuna, Konstituzioa
edo Oinarrizko Arauan jasotako bestelako baloreak.

6)Atzerriko izenak:Atzerriko izenaren itzulpena, edo atzerriko deituren
fonetika espainieraren grafiara egokitzea.
Erregistro Zibilaren Erregelamenduko 209. artikuluko 5. paragrafoak, Erregistro
Zibilaren Legeko 59. artikuluarekin alderatuta, aldaketa bakarra izan du.
Legeak atzerriko izenaren itzulpena edo "espainieraren" grafiara egokitzea
adierazten zuen, eta Erregelamenduak, berriz, "Espainiako hizkuntzen" grafiara
egokitzea adierazten du.
Izen propioak itzultzeari dagokionez, uztailaren 6ko 20/1994 Legeak (gaur 40/99
Legeak idatzia) EZLko 54. artikulu erreformatu duenetik eta atzerriko izenak
ipintzea baimendu denetik, baliagarri bihurtu da manua. Horrela, Fredy, Charli,
edo Stephen gisako izenek arazo praktikoak sor ditzaketela uste da.
Deituren inguruan, arduradunak ez du itzultzeko eskumenik, egokitzapen grafikoa
egin dezake soilik, ahoskera jatorriko hizkuntzara ahalik eta gehien egokitu
dadin.
Izena itzultzeko eta deiturak egokitzeko, herritarrak espainiarra izan behar
du; izan ere, atzerritarren izen eta deiturak beraien lege pertsonalen arabera
arautzen baitira (Erregistro Zibilaren Erregelamenduko 219. artikulua).
Azkenik, izen-aldaketa horien baimena lortzeko espedientea ondorengo arauek
eraentzen dute: gobernu-espedienteen arau orokorrek (EZEko 341-362 artikuluak);
arau bereziek (216-218 artikuluak; honela dio 3. paragrafoak: aldaketa
inskribatu ondoren, ofizioz egingo dira erreferentziako orri-bazterreko oharrak
aurreko izen-deiturak jasota dauden erregistro-folio guztietan, baita seme-
alaben jaiotzetakoetan ere, eta, horretarako, interesatuak ezagunak ez diren
datuak eman beharko ditu); EZEko 365. artikuluak.
Izena aldatzeko prozedura desberdinak jarraitu behar dira, segun eta:

   1. Hizkuntza ofizial baten grafiara aldatu nahi bada izena. Nahikoa izango
      da interesatuak Erregistro Zibileko arduradunari eskakizuna egitea.
   2. Erregistroko arduradunaren aurrean eta gobernu-espedientez alda daitezke
      arauen kontrako izenak; eta eska daiteke Erregistroan jasota dagoen
      izenaren ordez, normalean erabiltzen den izena jasotzea.
   3. Erregistroen eta Notariotzaren Zuzendaritza Orokorrak aztertuko ditu
      gainerako aldaketa-eskakizunak. Aldaketa arrazoizkoa bada, hirugarrenen
      kalterako ez bada eta Legearen 54. artikuluan jasotako debekuak urratzen
      ez baditu, ENZOk onartu egingo du.


**** 4.4. Deitura ****

Pertsonaren izena osatzen duten deiturak bi dira. Aitarena eta amarena izaten
dira gehienetan, baina, ikusiko dugunez, ez beti.

Abizenen ordena Kode Zibilaren 109 artikuluak eta Erregistro Zibileko Legearen
53 eta 55 artikuluek arautzen dute. Horien arabera, gurasoek adostasunez
erabaki beharko dute umeari bietako zeinen abizena jarri. Gurasoak ados jartzen
ez badira, ordea, aitarena izango da lehena eta amarena bigarrena.Gizonaren
abizenaren lehentasuna mantentzen du Espainiako ordenamendu juridikoak
emakumearen abizenaren gainetik, adostasunik lortzen ez dutenean sexu
ezberdineko bikotekideek. Hala ere, konponbide horrek ez du sexu berekoen
bikotekideen desadostasuna bideratzen: umeak bi ama edo bi aita izanez gero,
zein abizen jarriko zaio? Printzipioz, adostasunik ezean, epaileak erabakiko
duela diote autore gehienek, legeriak ezer ere ez dion arren. Hala ezartzen du
Kataluniako legegileak, alegia. Momentu honetan abian da Espainiako
Legebiltzarrean Gobernuak 2010eko uztailak 23an aurkeztutako Erregistro
Zibileko Lege berriaren Proiektua. Adostasunik ez dagoenean abizenakorden
alfabetikozjartzea proposatzen da.

Ordea, gurasoetako bat bakarrik badago legez zehaztua nahiz pertsona batek
bakarrik egin badu adopzioa, guraso bakar horren bi lehenengo abizenak jarriko
zaizkio umeari, hark erabakitzen duen ordenean. Umearen filiazioa ezezaguna
bada, Erregistroko arduradunak berak ezarriko dio abizen arrunt pare bat.
Debekaturik daude, “Expósito” eta antzeko deiturak, umearen jatorria salatzen
dutenak.

Umeak ez du aitaren abizenik jasoko baldin eta amaren bortxaketaren ondorioz
kondenatu badute, edo bera aita zela ukatu duenean aitatasuna zehazteko
epaiketan. Kasu bietan, umeak berak nahiz haren legezko ordezkariak eska
dezakete aitaren abizena ere jaso dadin. Horrela xedatzen du Kode Zibilaren 111
artikuluak.

Adin nagusiko bihurtzerakoan abizenen ordena alda dezake edonork. Ikus,
Kodearen 109.3 artikulua. Erregistro Zibileko arduradunaren aurrean egin behar
da eskakizuna eta, aldaketa hori, behin bakarrik egin daiteke.

Abizenen grafia Estatuko edozein hizkuntza ofizialetara egokitzeko nahikoa da
Erregistro Zibileko arduradunari eskatzea. Erregistro Zibileko Legearen 55.6
artikuluak ematen du aukera hori 1999 urtetik hona. Hala ere, abizenak beste
hizkuntza batera itzultzeko Erregistroen eta Notariotzaren Zuzendaritza
Orokorrera jo behar da (demagun, esate baterako, “Jauregi” abizenaren ordez
“Palacio” ezarri nahi dela).

Erregistroko arduradunari dagokio honoko abizen aldaketak izapidetzea:

   1. “Exposito” eta jatorria adierazten duten antzeko abizenak aldatzea.
      Erregistro Zibileko Erregelamenduaren 211 artikuluaren argibideak
      jarraitu behar dira aldaketa horretarako.
   2. Legediaren kontra ezarritako abizenak aldatzea.
   3. Normalean erabiltzen diren abizenak kontserbatzeko.
   4. Abizen atzerritarra Estatuko hizkuntza baten grafiara egokitzeko.
ENZOk erabakiko ditu, Justizia Ministerioaren delegazioz, honoko eskariak:

   1. Duintasuna urratzen duten deiturak aldatzeko (“Redondo Cuadrado”, “Blanco
      Borrego”, eta antzekoak).
   2. Abizenak batu, lekuz aldatu, banatu edo bestelako aldaketak egiteko.
      Edonola ere, abizen berriak ezingo dira lerro batekoak bakarrik izan
      (aitarenak edo amarenak bakarrik alegia) eta eskatzailearenak direla
      frogatu beharra dago.

Bestelako edozein aldaketa eskatzeko Estatuko Kontseiluaren baimena behar da,
Erregistro Zibileko Legearen 58.2 artikuluaren arabera.

Aldaketa Erregistro Zibilean inskribatu beharko da efektuak izaten hasteko.
Inskripzio hori egiteko, aldaketaren onarpenaren jakinarazpena heltzen denetik
180 eguneko iraungitze-epea dago.

Gurasoaren deitura-aldaketak haien guraso-ahaleraren mendean daudenen abizenen
aldaketa ekarriko du; eta baita aldaketa hori onartzen duten gainerako
ondorengoena.

**** 4.5. Ezizena ****

Seudonimoa edo ezizena da, berezko izenaz gain, norbaitek bere burua giro
artistiko jakin batean ezagutzera emateko aukeratzen duen deitura.

Espainiako legediak ez du seudonimoa berariaz babesten, bai ordea, Frantziako
jurisprudentziak. Edonola ere, Jabego Intelektualaren Espainiako Legearen 14.2
artikuluak xedatzen du, autoreak ezizenez ezagutzera eman dezakeela bere obra.
Ezizenpean argitaratutako obraren gainean egile-eskubide moralak eta
patrimonialak gordeko ditu, beraz, autoreak.

Bestalde, araudia bereizirik aurreikusten ez bada ere, bermatutako ezizena
bidegabeki erabiltzeak kontratuz kanpoko erantzukizun zibila sortaraz dezake,
Kode Zibilaren 1.902 artikuluari jarraiki.


III._ARLO_FISIKOKO_NORTASUN_ESKUBIDEAK

****** 1. Bizitzeko eskubidea ******

“
Bizia da gainontzeko giza-eskubide guztien oinarria eta funtsa”dioEspainiar
Konstituzio Auzitegiaren 53/1985 epaiak. Agerikoa da, noski, eskubideez
baliatzeko bizirik egon behar dela.

Hala ere, badira zenbait eskubide berezi, hildakoaren duintasuna edo autore
eskubide moralak kasu, zeinak titularra hil ostean irauten duten.

Bizitzeko eskubidearen aurkako ekintzak, hilketa eta erailketa, alegia, Zigor
Zuzenbideak zigortzen ditu (Zigor Kodearen 138 eta hurrengo artikuluek).
**** 1.1.Eutanasia, suizidioa eta bizitza-testamentua ****

Indarrean dagoen araudiaren arabera gizakiak ez du bere bizitzaren gaineko
ahalmen absoluturik. Espainiar Konstituzioaren 15. artikuluak ez du galarazten
norberak bere buruaz beste egitea. Espainiar Konstituzio Auzitegiaren ekainaren
27ko, 120/1997 epaiaren arabera, norbere buruaz beste egitea agere liceremoduko
jokabidetzat jo behar da. Hona Auzitegiaren hitzak: “Una vez establecido que la
decisión de arrostrar la propia muerte no es un derecho, sino simplemente
manifestación de la libertad genérica, es oportuno señalar que la relevancia
jurídica que tiene la finalidad que persique el acto de libertad de oponerse a
la asistencia médica, puesto que no es lo mismo usar de la libertad para
conseguir fines lícitos que hacerlo con objetivos no amparados por la ley... En
cuanto que la privación de la vida propia o la aceptación de la propia muerte
es un acto que la ley no prohibe y no, en ningún modo, un derecho subjetivo que
implique la posibilidad de movilizar el apoyo del poder público para vencer la
resistencia que se oponga a la voluntad de morir, ni mucho menos un derecho
subjetivo de carácter fundamental en el que esa posibilidad se extienda incluso
frente a la resistencia del legislador, que no puede reducir el contenido
esencial del derecho... Siendo la vida un bien de la persona que se integra en
el ámbito de su libertad puede aquélla facticamente disponer de su propia
muerte, pero esa disposición constituye una manifestación delagere_licere, en
cuanto que la privación de la vida propia o la aceptación de la propia muerte
es un acto que la ley no prohibe”.

Ondorioz, Zigor Kodeaksuizidioa edo buru-hilketa zigortzen ez badu ere, ez du
legezko kontsideratzen. Eutanasia aktiboa –hilzorian ez dagoenari hiltzen
laguntzea-, aitzitik, zigortu egiten du Zigor Kodearen 153.4 artikuluak.

Europan, Belgikak eta Herbehereek legeztatu egin dute eutanasia aktiboa,
Herbehereetan, 2002ko apirilaren 1eko legeak inguruabar salbueslea ezartzen du
gaixoari hiltzen laguntzen dion medikuaren alde. Gauza bera egiten du Belgikako
2002ko maiatzeko legeak.

Eutanasia pasiboa, berriz, hilzorian dagoenari bizitza alferrik luzatuko dioten
tratamendu medikoak ez aplikatzea, alegia, onartu egin izan da aspalditik
ospitaleetan. Alabaina, eutanasia pasiboak arazo ugari ematen zuen konorterik
gabe edo adimenik gabe zegoen gaixoaren borondatea interpretatzeko orduan.
Gaixoaren familia izaten zen, eskuarki, tratamendua eten zedin eskatzen zuena.
Azken urteotan, berriz, gaixoak aurretik bere borondatea adierazteko aukerak
bere bidea egin du zenbait legetan: Euskal Erkidego Autonomoko 7/2002 Legeak,
Osasun Arloko Aurretiazko Borondateei buruzkoa, Nafarroako 11/2002 Foru Legea,
Gaixoaren Eskubideei buruzkoa. Ikus, halaber, Kataluniako 21/2000 Legea,
Gaixoen Eskubideei buruzko 41/2002 Estatuko Legearen 11. artikulua, eta
Europako Kontseiluaren Biomedikuntzari buruzko Hitzarmena, bizi-testamentua
legeztatzen duena 9. artikuluan.

Lege horiek bizi-testamentua legeztatzen dute. Ordenu horren bitartez medikuari
esaten zaio zein medikuntza-tratamendu jaso nahi duen hilzorian eta konorte-
gabe dagoenak. Zilegi da orobat hilzorian dagoenaren bizia artifizialki luza ez
dadin aurretiaz instrukzioak edo aginduak ematea. EAEko 7/2000 Legeari jarraiki
bizi-testamentua egiteko ondoko jarraibideak bete behar dira:

   1. Adin nagusikoa izan eta norbere buruaren jabe izan,.
   2. Testamentu hori idatziz egin behar da, notarioaren aurrean, Aurretiazko
      Borondateen Euskal Erregistroaren arduradunaren aurrean, nahiz hiru
      lekukoren aurrean. Lekukoei dagokienez, ezingo dira sinatzailearen
      familiakoak izan ez eta harekin ondare-harremanak dituztenak ere.
   3. Testamentuaren egileak ordezkoa izendatu ahal izango du bere borondatea
      gauza dadin.
   4. Dokumentu hori Aurretiazko Borondateen Euskal Erregistroan gorde ahal
      izango da, eta horretaz gain, etxe-medikuari, ordezkoari eta familiakoei
      ale bana ematea ere gomendatzen da.
5) Bizi-testamentua errebokagarria da.
**** 1.2. Bizia arriskuan jartzea ****

Gizarteak onartu ohi du bakoitzak bere bizia arriskuan jartzea, tartean arrazoi
gizatiarrak edo altruistak daudenean, besteen bizia salbatzea esate baterako;
nahiz nazioaren izenean gerrara joan behar denean.

Ordea, galdetu izan da filmetako eszena arriskutsuak egiten dituzten aktoreak,
esate baterako, edo eta kirol-jarduera arriskutsuak egiten dituztenak ez ote
diren Kode Zibilaren 1.255 artikuluaren kontra ari. Kodearen arabera,
kontratuak ezin baitira izan moralaren, ordena publikoaren ez eta ohitura
zuzenen kontrakoak. Espainiako legediak erantzun zehatzik ematen ez badu ere,
zuzenbide konparatuak dio bizia arriskuan jartzen duten kontratuak galda-ezinak
direla. Beraz, kontratua baliozkoa bada ere, prestazio arriskutsuaren
hartzekodunak ezingo du bete dadin eskatu, eta zordunaren esku geratuko da
betetzea.

Aurrekoez gain, bizia arriskuan jar dezakeen beste prestazio mota bat entsegu
klinikoak dira. Abenduaren 20ko, 25/1990 Estatuko Legeak, Sendagaiei buruzkoak,
zera dio 59 eta hurrengo artikuluetan:

   1. Entsegu klinikoetan parte hartzeko boluntarioaren baimen informatua eta
      librea behar da.
   2. Boluntarioak jakin egin behar du zein diren esperimentuaren arrisku
      guztiak,
   3. edonola ere, entseguak ezin daitezke pertsonaren oinarrizko eskubideen
      kontrakoak izan.
   4. Entsegu horietan parte hartzearen truke ordaindu egin daiteke. (5) Onartu
      ondoren ere, boluntarioak atzera egiteko aukera izango du (ikus aipatu
      legearen 61. artikulua).

Zenbaitetan arrazoi erlijiosoak edo ideologikoak direla medio, pertsona batek
bere bizitza arriskuan jartzen du. Legeek ez dute kasu horien ebazpenerako
konponbide argirik ematen eta jurisprudentzia, berriz, ez da bat etortzen
bizitzekoa eskubidea eta beste eskubideen arteko gatazkan nola jokatu behar
den, Konstituzio Auzitegiaren jurisprudentziaren arabera:

   1. Ezin daiteke inor behartu bere sinismen erlijiosoen kontra sendagaiak
      hartzera edo beste edozein tratamendura (ikus Jehovaren Testiguei
      buruzko, Espainiar Konstituzio Auzitegiaren 154/2002 epaia, uztailaren
      18koa).
   2. Gose-grebari dagokionean, berriz, premiazko egoerak legitimatzen du
      botere publikoa, bere gogoz kontra grebalaria elikatzeko. Ikus,
      Konstituzio Auzitegiaren ekainaren 27ko 120/1997 epaia, Grapo taldeko
      presoen gose-grebari buruzkoa.

**** 1.3. Kalte ordainak ****

Zuzenbide Zibilari berriz, bizia zuzenean babestu baino, biziaren aurkako
erasoakindemnizatzea dagokio. Bestela esanda, pertsona bat erailtzen dutenean,
hiltzaileak, hildakoaren familiakoei sortutako kalteen ordaina zor die (ikus,
Espainiar Konstituzio Auzitegiaren bi epai hauek: 181/2000, ekainaren 29koa,
eta 267/2000, azaroaren 13koa).
Neurri hori aztertzerakoan sortzen den lehen galdera zera da, nor da kalte
ordainen hartzekodun, hildakoa bera edo haren familiakoak? Espainiar Auzitegi
Gorenak dio hildakoaren oinordekoak direla, zuzenean (beren izenean, alegia,
eta ez, hildakoarenean), indemnizazioaren hartzekodun. Heriotzak sortutako
kalteak zuzenean oinordekoei ordaindu beharko zaizkiela esan nahi du horrek;
eta ez hildakoaren oinordetzaren bitartez. Horrela erabaki zuten Espainiar
Auzitegi Gorenaren 1981eko uztailaren 1eko epaiak, 1983ko maiatzaren 4koak,
1998ko azaroaren 24koak, eta beste batzuk.

**** 1.4.Nasciturus-aren babesa ****

Enbrioiaren estatus juridikoahizpide izan da azken hogeita hamar urteetan.
Behin baino gehiagotan, saiatu da legegilea enbrioiari eman beharreko trataera
juridikoa xedatzen; baina, gai horretan topo egiten dute ideologia eta sinismen
bateratu ezinek.

Espainiar Konstituzioaren 15. artikuluaren arabera “guztiek” dute bizitza
eskubidea. Xedapen horrek eztabaida sortu zuen Konstituzioa egiten ari zirenen
artean, izan ere, batzuen ustez bizitzeko eskubidea aitortu behar zitzaion
umekiari eta besteen ustez, ordea, ez. Azkenean, aurrera egin ahal izateko,
“guztiek” hitza erabiltzea adostu zuten, zeinak ez zuen arazoa ebazten ez
batzuen eta ez besteen alde.

Laurogeigarren hamarkadan, abortuaren gaineko legea prestatzen ari zirenean,
“guztiek” hitzaren gaineko eztabaida piztu zen berriro. Abortua zigorrik gabe
uzten zen kasuen aurkako errekurtsoaren erantzunean (53/1985 epaia, apirilaren
11koa) Espainiar Konstituzio Auzitegiak erabaki zuen jaiotzekoak ez duela
bizitzeko eskubiderik; baina, sortzen ari zen biziak Konstituzioaren babesa
merezi zuela, eta, ondorioz, haurdunaldia eteteko eskubiderik ez zegoela, ez
bazen beste eskubide garrantzitsuago batzuk babesteko, hala nola, amaren
osasuna edo bizia, umearen bizitza-kalitatea nahiz amaren duintasuna.
Horregatik baimentzen zen, hain zuzen, abortua honoko kasuetan: bortxaketa,
eugenesia eta terapia. Gaur egun, ordea, 2/2010 Lege Organikoa dago indarrean,
sexu eta ugaltze osasunari eta borondatezko haurdunaldi-eteteari buruzkoa. Lege
honek askatasun osoa eskaintzen die emakumeei, haurdunaldiko lehenengo 14
asteetan (14. astetik 22. astera ere, arrazoi medikuak gidatuta, posible izango
da; 22. astetik aurrera, beharrezkoa balitz, erditzea probokatuko litzateke),
nahi izanez gero, hura eteteko. Umekiak ez dauka bizitzeko oinarrizko
eskubiderik Espainiako Konstituzioak 15. artikuluan jasotzen duen legez, bai,
ordea, ordenamenduaren babesa. Interesak neurtuz, Espainiako legegileak 2/2010
Lege Organikoan erabakitzen du pisu gehiago ematea amaren erabaki libreari
umekiari zor zaion babesaren aurrean. Emakumeak haurdunaldiari eta abortuari
buruzko nahi haina informazio jasotzeko eskubidea dauka Lege horren arabera;
eta, hala erabakiz gero, abortua aurrera eramateko baldintza egokiak galdatzeko
eskubidea ere aitortu egiten zaio. Osasun sistema publikoan egiteko aukera
xedatzen da eta konfidentzialtasun osoz. Medikuek kontzientzia eragozpena
aldarrikatzeko eskubidea dute, halaber. Zigor Kodeko 145. artikuluak aldaketak
jaso ditu eta xedapen berri bat sartu da testuan: 145 bis. artikulua.

Bestalde, Zigor Kodeak enbrioiari egindako kalteak edo lesioak zigortzen ditu
(ikus 157 eta 158 artikuluak). Haurdun dagoen emakumea ezingo da, ordea,
horregatik zigortu.

Laurogeigarren hamarkadaren amaiera aldera, in vitroernalketaren teknika
zabaldu eta enbrioiak izozten hasi zirenean, berriro piztu zen enbrioiaren
gaineko eztabaida. 1988 urtean promulgatu ziren bi Legek (35/1988, azaroaren
22koak, Giza Ugaltze Teknikei buruzkoak eta 42/1988, Giza Enbrioien eta haien
Ehunen Dohaintzari buruzkoak) enbrioiaren estatus juridikoaren xedapenean
aurrera egin nahi izan zuten. 42/1988 Legeaeren zio azalpenak esaten zuen Lege
hauen bitartez giza enbrioien gaineko esparru juridiko egokia xedatu nahi zela,
bizia, duintasuna eta giza eskubideak bermatzearekin bat, zientziari aurrera
bidea emanez.

Espainiar Konstituzio Auzitegiak abenduaren 19ko 212/1996 epaian eta ekainaren
17ko 116/1999 epaian ontzat eman zuen enbrioien gaineko aipatu estatus
juridikoa. Erabaki horien araberanascituri-ak etain vitroenbrioiak ez dira
bizitzeko eskubidearen titular nahiz eta ordenamenduaren babes jakin bat merezi
duten.

Aipatu bi Legeak (35/1988 eta 42/1988) derogatuak daude, hala ere. Lehenengoa
(eta berau garatzen zuen 45/2003 Legea, azaroaren 21ekoa), gaur egun indarrean
dagoen 14/2006 Legeak, maiatzaren 26koa, derogatu zituen (gerora, 3/2007
Legeak, sexu marka Erregistro zibilean aldatzeari buruzkoa, ukitu bat eman dion
arren). Bigarrena, 14/2007 Legeak derogatu egin du, ikerkuntza biomedikoei
buruzkoa, hain zuzen.

Egun indarrean dagoen araudiak babes graduala eskaintzen dio amaren sabelean
dagoen umekiari. Izatez, aurre-enbrioiaren eta enbrioiaren arteko bereizketa
egiten dute: babes handiagoa eskaintzen zaio gestazioan dagoen enbrioiari in
vitrodagoen aurre-enbrioiari baino. Gero eta egoera aurreratuagoa, gero eta
babes handiagoa.

Giza Ugaltze Legearen arabera in vitroernaldutako aurre-enbrioiak giza-
ugalketarako erabil daitezke bakarrik, eta emakumearengan inplantatzen ez diren
guztiak izoztu egin beharko dira. Pertsonal medikoak erabakiko du noiz arte
mantenduko diren izoztuak (11.3. artikulua). Indarrean dagoen 14/2006 Legeak,
gainera, badio, bere 11.4. artikuluan, epe hori iragan eta gero erabili ez
diren aurre-enbrioiekin zer egin behar den:
Los diferentes destinos posibles que podrán darse a los preembriones
crioconservados, así como, en los casos que proceda, al semen, ovocitos y
tejido ovárico crioconservados, son: a. Su utilización por la propia mujer o su
cónyuge; b. La donación con fines reproductivos; c. La donación con fines de
investigación; d. El cese de su conservación sin otra utilización. En el caso
de los preembriones y los ovocitos crioconservados, esta última opción sólo
será aplicable una vez finalizado el plazo máximo de conservación establecido
en esta Ley sin que se haya optado por alguno de los destinos mencionados en
los apartados anteriores.
Gestazioan dauden enbrioiei buruz, 14/2006 Legeak dio bideragarri ez direnak
bakarrik erabil daitezkeela medikuntza ikerketetarako (15. artikulua). Lege
horren ondorioz zilegi da giza enbrioiak edo haien ehunak dohaintzan ematea
xede diagnostiko eta terapeutikoetarako (12 eta 13. artikuluak), baita ugaltze
helburuetarako ere (11. artikulua).

**** 1.5. Ugaltze-eskubidea ****

Duela gutxi arte giza-ugaltzea pertsonaren askatasun negatiboaren barruan
ulertzen zen. Bestela esanda, pertsona baten sexu-askatasunak eta intimitateak
babesten zituen umeak izateko edo eta ez izateko erabakiak. Azken hogei
urteetan, esan bezala, giza ugaltze- teknika artifizialak sortu dira eta
ugaltze-eskubideari dimentsio berri bat eman zaio. Derogatuta dagoen 35/1988
Legeak, giza ugaltzeari buruzkoak, hazi-jartze edo intseminazio artifiziala eta
in vitroernalkuntza bakarrik arautzen zituen. Gaur egun indarrean dagoen 14/
2006 Legeak, bere lehenengo eranskinean, teknika bat gehitzen du (ICSI
izenekoa), nahiz eta atea irekia uzten dion ikerkuntzak asma dezakeen beste
edozein teknika berriri (ikus zioen azalpena).

Lege honen arabera:

   1. Antzutasun-arazoak dituen edozein emakume adin-nagusik erabili ahal
      izango ditu teknika horiek haurdun geratzeko (1. eta 6. artikuluak).

   1. Bestalde, zilegi izango da ere senarra edo bikotea hil eta gero haren
      hazia erabiltzea umea izateko (gizona hil eta hamabi hilabeteko epea
      ematen du legeak horretarako); hala dio 9. artikuluak.

   1. Giza hazia eta enbrioiak dohaintzan eman daitezke umeak izateko arazoak
      dituzten emakumeei umea izaten laguntzeko.

   1. Legearen 5. artikuluaren arabera, dohaintzan emandako hazitik jaiotako
      umeak ez du eskubiderik aita edo ama biologikoa nor den jakiteko, ez eta
      haren legezko aitatasuna edo amatasuna eskatzeko.

***** 2. Osotasun fisikorako eskubidea *****

EKaren 15. artikuluak dio: “Todos tienen derecho... a la integridad física y
moral”.

Espainiar Konstituzio Auzitegiaren uztailaren 14ko 215/1994 epaiaren arabera,
berriz, “la Constitución protege la inviolabilidad de la persona, no sólo
contra ataques dirigidos a lesionar su cuerpo o espíritu, sino también contra
toda clase de intervención en esos bienes que carezca de consentimiento de su
titular...”

Ondorioz, edonoren osotasun fisikoa erasotzea ekintza antijuridikotzat jotzen
da, eta erasoak Zigor Kodeak zigortzen ditu 147 eta hurrengo artikuluetan.

Bestalde, erasotzaileak sortutako kalte-galerak ordaindu behartuko ditu (ikus,
kalte-galerei buruz esandakoa 9.3 puntuan).

Eraso bidegabeak ez dira, beraz, onargarri; baina, zer dio ordenamendu
juridikoak automutilazioari eta baimendutako erasoei buruz? Zilegi al dira?

Bizitzeko eskubidearekin gertatzen den legez (ikus 9. puntua), gorputzarengan
ere ez dago erabateko xedapen botererik. Gai hauetan legegileak arauak
sortzerakoan gizartearen sinesmenei kasu egiten die, Kode Zibilaren 1.255
artikuluari jarraiki. Horrela, Zigor Kodeak debekatu egiten ditu baimendutako
eraso edo mutilazio fisikoak (ikus 155 artikuluak diona). Zilegi dira,
aitzitik, tratamendu medikoak, ebakuntza estetikoak, sexu-aldaketa, antzutzea
eta organoen dohaintza. Automutilizaioak ere ez dira zigortzen. Azter dezagun
jarraian baimendutako xedapen ekintza horien erregimen juridikoa.

**** 2.1. Tratamendu medikoak ****

Ohar gaitezen, tratamendu medikoetan jokoan dagoela norbere gorputzaren gaineko
erabakiak hartzeko gaitasuna, pertsonaren autonomia, alegia. Hori dela eta,
tratamendu medikoak aplikatzeko, ebakuntzatik hasi eta beste edozein
terapiaraino, gaixoaren onarpena edo baimena behar da.

Gaixoaren Autonomiaren babeserako 41/2002 Estatuko Legeak, azaroaren 14koak,
honela dio 8. artikuluan: “Toda actuación en el ámbito de la salud de un
paciente necesita el consentimiento libre y voluntario del afectado, una vez
que, recibida la información prevista en el artículo 4, haya valorado las
opciones propias del caso”.

Halaber, Europako Kontseiluaren Biomedikuntzari buruzko hitzarmenak gaixoaren
onarpen informatuari buruzko eskubidea arautzen du 5-9 artikuluetan.

Zer gertatzen da, ordea, erabakiak hartzeko gai ez direnekin?

Legearen arabera (9.3 artikulua) ordezkoak eman beharko du baimena honako
kasuetan:

   1. Gaixoa ez denean erabakiak hartzeko gai bere egoera fisikoak edo
      psikikoak eragoztean diolako.
   2. Ezgaitze epaiak erabaki horiek hartzea eragozten dionean.
   3. Erabakia hartzeko gaitasunik ez duen adingabearen kasuan. Edonola ere,
      hamasei urtetik aurrerakoek eta adingabe emantzipatuek bere kasa
      erabakiko dute beti. Hamabi urtetik aurrerako adingabeari, berriz, entzun
      egin behar zaio iritzia hartu aurretik.

Aitzitik, medikuek ez dute baimenik beharko ebakuntza nahiz bestelako
interbentziotarako (9.2 artikulua):

   1. Presazkoak badira gaixoaren bizitza edo osotasun fisikoa salbatzeko, eta
      honek ezin badu onarpenik eman.
   2. Osasun publikoa arriskuan dagoenean, pandemiak kasu.

**** 2.2. Sexu-aldaketa ****

Atzerago esan bezala, ebakuntza transexualak zilegi dira. Nahiz eta Zigor
Kodearen 156. artikuluak debekatu egiten duen adingabeek nahiz
gaitasunagabetuek sexu-aldaketarako ebakuntzarik eska dezaten. Adinez nagusi
izan beharra dago, beraz, ebakuntza hori eskatzeko. Hala ere, 3/2007 Legearen
bertutez, Erregistro zibilean pertsonaren sexu marka aldatzea ahalbidetzen duen
araua, ez da beharrezkoa kirurgia sexu marka eta izena aldatu ahal izateko
Erregistroan. Transexuala izatea, genero disforia diagnostikatua izatea eta,
salbuespenak salbu, bi urteko tratamendua jaso izana eskatzen du Estatuko
legeriak gaur egun. Kirurgia, beraz, aukerazkoa da. Osasun sistema publiko
askotan egin daiteke jada. Nafarroan badago transexualak diren pertsonak
babesteko lege autonomikoa eta Euskal Autonomia Erkidegoan ere aurki
plazaratzea espero da.

**** 2.3. Antzutzea ****

Esterilizazio edo antzutzea ez da delitu baldin eta pertsona adindunak eskatzen
baldin badu.

Hala ere, Zigor Kodearen 156.2 artikuluak baimena ematen die adimen-urri
sakonen legezko ordezkariei antzutze-ebakuntza eskatzeko. Eskaria epaileak
onartu behar du.

**** 2.4. Berez berritzen diren gorpuzkiak dohaintzan ematea ****

Berez berritzen diren gorputz atalak dohaintzan eman daitezke.

a)Odola, esate baterako, eman daiteke 2003ko urtarrilaren 17ko 62/2003 Errege
Dekretuaren betekizunekin, hala nola.

   1. Ezingo da odola emateagatik ordainik eskatu. Odola res
      extracommerciumbaita, merkataritzatik kanpo dagoen ondasuna, alegia.
   2. Odolaren bitartez kutsa daitezkeen gaixotasun eta infekzioak ekiditeko
      frogak egin behar zaizkio dohaintzagileari.
   3. Dohaintzagileak hemezortzi urte baino gehiago eta hirurogeita bost baino
      gutxiago izan beharko ditu (salbuespenezko kasuetan ezik).

b)Hilea eta azazkalak aldiz komertzio barruan daude eta prezio truke eman
daitezke.

d)Giza ehunendohaintza 411/1996 Errege Dekretuak arautzen du. Giza ehun
kontsideratzen dira gorputzetik eratorritako guztiak, baita hondakin
kirurgikoak ere (plazenta, adibidez).

1) Aipatu Dekretuak dohaintzagilearen baimena eskatzen du ehunak erauzi eta
erabili ahal izateko.

2) Adin txikiek ezingo dute (kasu gutxi batzuetan ezik) ehunik dohaintzan eman.

e) Giza gametoakdohaintzan eman daitezke aipatu 14/2006 Legearen arabera. Hona
dohaintza kontratua burutzeko irizpide nagusienak (5. art):

   1. Legeak baimendutako xedeetarako bakarrik erabil daitezke dohaintzan
      emandako gametoak, hala nola, antzuak diren bikoteei nahiz gaixotasun
      genetikoak transmiti ditzaketenei emateko eta medikuntza-ikerketarako.
   2. Dohaintzagileak adin nagusikoa izan behar du, osasuntsu egon eta
      jarduteko gaitasun osoa izan.
   3. Dohaintzagileen azterketa medikoa eta kromosomikoa egingo da gaixotasunen
      transmisioa ekiditeko.
   4. Dohaintzagile bakoitzetik ezingo dira sei ume baino gehiago jaio
      (harengandik jaiotakoen arteko intzestua ekiditeko).
   5. Dohaintzagilea anonimoa izango da. Jaioak ez du nor den jakiteko
      eskubiderik izango, bere bizitza edo osasuna arriskuan dagoenean izan
      ezik, beharrezkoa bada tratamendurako dohaintza egilea nor den jakitea.
   6. Dohaintzagileen erregistroa sortuko da, non haien izenak eta datuak
      isilpean gordeko diren.

**** 2.5. Gorputz-organoen dohaintza ****

Osotasun fisikorako eskubideak ez du eragozten pertsona batek beste bati
gorputz-organoak dohaintzan ematea, emailearen bizia arriskuan jartzen ez den
bitartean. Bi arauk, 1979ko urriaren 27ko 30/1979 Legeak eta 1999ko abenduaren
30eko 2070/1999 Dekretuak, arautzen dute transplanterako organoen dohaintza.
Lege horiez gain kontuan izan behar da ere Europako Kontseiluaren
Biomedikuntzari buruzko hitzarmenaren protokoloa, giza-organuen dohaintzari
buruzkoa, 2002ko urtarrilaren 1ekoa.

Doakoa izango da gorputz organoen dohaintza; izan ere, gorputzaren atal ez
berriztagarriak ez baitira merkantzia kontsideratzen. Odola bezala, gorputzaren
organoak res extracommerciumdira.

Zilegi da pertsona biziek gorputzeko organo bat dohaintzan eman dezaten beste
pertsona baten osasuna hobetzeko (Legearen 4. artikuluak dio hori). Baina,
dohaintzagileak ezin du bere bizia arriskuan jarri dohaintza hori egiteagatik.

Dohaintzagileak hamazortzi urte izan behar ditu gutxienez eta erauzpenerako
baimen idatzia eman behar du erregistro zibileko arduradunaren aurrean.

Hilotzariere erauz dakizkioke gorputz-atalak, baldin eta pertsona horrek, bizi
zen bitartean, kontrako borondaterik adierazi ez bazuen.

Kontuan izan, aipatu 41/2002 Legearen 11. artikuluak aukera ematen duela bizi-
testamentuaren bitartez norberak, bere hilotzaren atalen erabilera xedatzeko.
Erabilpen horiek, xede terapeutikoaz gain ikerketa eta esperimentazioa ere izan
daitezke.
***** 2.6. Genomari buruzko eskubideak *****

XX. mendearen erdialdetik hona gizakion egitura genetikoaz hainbat gauza berri
jakin da. Ezagutza hori gizakion mundu-ikuskera eta gure giza izaera aldatzen
ari da. Gizakion genoman idatzita daude, esate baterako, bakoitzaren ezaugarri
fisikoak, pairatzeko arriskua dugun gaixotasunak; eta neurri bateraino, baita
bakoitzaren nortasuna eta psikologia ere.

Ohar gaitezen genomaren testak merkataritza-ondasun bihurtzen direnean, aseguru
etxeek datu horiek eskuratu nahi izango dituzte, eta baita enplegatzaileak ere.

Bestalde, genomak ematen duen informazioa irakurtzeaz gain, joan den
gizaldiaren 70. hamarkadan genoma manipulatzeko bitarteakoak asmatu ziren,
birkonbinazio genetikoaren bitartez. Gene baten ordez beste bat sartzeko
teknikak asmatze bidean daude. Horiek ere, laister errealitate bihurtuko
zaizkigu.

Azkenik, komunikabideetan oihartzun handia izan duen teknika genetiko bat
aipatu behar dugu hemen: giza klonazioa. Teknika horren bitartez gizaki baten
genoma bereko beste gizaki asko sor daitezke.

Esan beharrik ez dago aipatu bitartekoak gaixotasunak sendatu eta ekideteko
erabil daitezkeela, baina, baita gizakiaren edo gizaki talde jakin baten
kaltean ere. Hori dela eta, dagoeneko hasi da legegilea teknikaren erabilera
arautzen .

Europako Kontseiluak 1997 urtean aldarrikatu zuen Giza Eskubideen eta
Biomedikuntzaren Hitzarmenakhonokoa xedatzen du:

   1. Ezingo da inor baztertu bere ondare genetikoa dela eta (11. artikulua)
   2. Gaixotasun genetikoak iragartzeko testek xede medikoak edo ikerketazkoak
      izan ditzakete bakarrik, eta aholku genetiko egokia jaso beharko dute
      beti test horiek pasa nahi dituztenek (12. artikulua).
   3. Genoman egiten den aldaketa orok xede diagnostikoa, prebentiboa edo
      terapeutikoa izan behar du. Ezingo da ondorengoen genoma aldatu.
   4. Ezin da test genetikorik erabili jaiotzekoaren sexua jakiteko, ez bada
      sexuari lotutako gaixotasun genetikoak ekiditeko.:
   5. Giza klonazio erreproduktiboari buruz, Europako Kontseiluaren
      Biomedikuntza Hitzarmenari 1999an egindako protokoloak zera dio
      debekatuta dagoela bizirik edo hilik dagoen gizaki baten karga genetiko
      berdina duen beste gizaki bat sortzeko teknikak erabiltzea. Protokolo
      hori indarrean dago Espainian.

Espainiako 1995eko Zigor Kodeak, berriz, urte bete eta bost urte bitarteko
zigorra ezartzen du giza klonazio erreproduktiboa egiten duenarentzat (ikus
161.2 artikulua) eta genoman egindako aldaketak galarazten ditu, xede
terapeutikorik ez duten bitartean, (Zigor Kodearen 159. artikulua).
BIBLIOGRAFIA

* Orokorrak *

-Oinarrizko eskubideei buruzko gertuko ikuspegi bat ematen du Federico DE
CASTRO Y BRAVOk, “Los llamados derechos de la personalidad”,Anuario de Derecho
Civil, 1959, 1.237 eta hurrengo orrialdeak. Espainiar doktrinan garrantzi handi
izan duen lan hau ere irakurtzea eta kontutan izatea komeni da: DE CUPIS, “I
diritti dalla personalitá”,Trattato di Diritto civile e commerciale, Vol. IV,
Cicu eta Messineo-k zuzendua, Milan, 1982.
-Beste ikuspegi bat izateko komeni da ere honoko lana irakurtzea: Ronald
DWORKIN, “Can Rights be Controversial?”,Taking Rights Seriously, Dukworth,
1996, 279-290 orrialdeak.

* Arlo moraleko nortasun eskubideak *

-Ikasgai luze honetan hainbat gai jorratu direnez, irakurketak ere horrenbeste
izango dira. Nortasunaren arlo morala zaintzen duten eskubideei buruz, oro har,
LUIS HUMBERTO CLAVERÍA GOSALBEZ, “Reflexiones sobre los derechos de la
personalidad a la luz de la Ley Orgánica 1/1982, de 5 de mayo,Anuario de
Derecho Civil, 1983, 1.243-1.267 orrialdeak.

-Intimitaterako eskubidearen jatorriari buruz aztergai dira Samuel WARREN eta
Louis BRANDEIS,El derecho a la intimidad, itzultzaile Benigno Pendás eta Pilar
Baselga, Madril, 1995. Lan hori ingelesez irakurri nahi dutenentzat:Harvard Law
Review, Vol. IV, December 15, 1980, 5. zenbakia.

-Ohore eskubidearen azterketa sakona aurkituko duzu hemen: Pablo SALVADOR
CODERCH eta CASTIÑEIRA PALOU,Prevenir y castigar. Libertad de información y
expresión, tutela del honor y funciones del derecho de daños, Madril, 1997.

-Irudiaren eskubideari buruz, IGARTUA ARREGUI,La apropiación comercial de la
imagen y el nombre ajenos, Madril, 1991.

-Eskubideen arteko gatazkari buruz, Fernando PANTALEÓN PRIETO, “La
Constitución, el honor y unos abrigos”,La Ley1966ko maiatzaren 10ekoa; eta Luis
-Humerto CLAVERÍA GOSALBEZ, “Negocios jurídicos de disposición sobre los
derechos al honor, la intimidad y la propia imagen”,Anuario de Derecho Civil,
1994, 31 eta hurrengo orrialdeak.

-Datuen trataerari buruzko lege berriaren azterketa osoa egiten du Miguel
VIZCAÍNO CALDERÓN,Comentarios a la Ley Orgánica de protección de datos de
carácter personal, Madril, 2001.

-Izen-eskubideari buruz, Javier HUALDE SÁNCHEZ, “El derecho al nombre”, Manual
de Derecho Civil, I, Madril, 2001, 349-358 orrialdeak.


* Arlo fisikoko nortasun eskubideak *

-Giza organoen erauzketa eta trasplanteari buruz irakur daiteke Victor ANGOITIA
GOROSTIAGA,Extracción y trasplante de órganos y tejidos humanos,Madril: Marcial
Pons, 1996, bereziki, 161-175 orrialdeak.:

-Heriotzaren ondoriozko indemnizazio eskubideari buruz, Fernando PANTALEÓN
PRIETO, “Diálogo sobre la indemnización por causa de muerte”, Anuario de
Derecho Civil, 1983: 1567 eta hurrengoak. Eta bizitzeko eskubidearen gaineko
jurisprudentziaren azalpen sistematikoa aurkituko duzu hemen: OLLERO
TASSARA,Derecho a la vida y derecho a la muerte,Madril, 1997.

-Genomari buruzko eskubideei buruz, irakur ezazu Carlos María ROMEO CASABONA,El
derecho y la bioética ante los límites de la vida humana,Madril: Ramon Areces,
1994:363-419.





























                                                                            136

