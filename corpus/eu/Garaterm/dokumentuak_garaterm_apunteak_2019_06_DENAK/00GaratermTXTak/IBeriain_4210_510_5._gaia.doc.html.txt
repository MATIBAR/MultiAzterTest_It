









                       ****** 5._GAIA:“PERTSONA” ******

***** I. PERTSONA ESKUBIDEEN SUBJEKTU. PERTSONA MOTAK *****

Zuzenbide zibilaren ardatza pertsona fisikoa da. Pertsonak dituen dimentsio edo
ikuspegi juridiko guztietatik, Zuzenbide zibilak hiru arautzen ditu:
nortasunaren eskubideak, pertsonaren eta familiaren arteko harremanak eta
pertsonak bere xedeak betetzeko erabiltzen duen ondarea (hil eta gero
oinordetzabitartez transmitituko dena).

Harrigarria bada ere, duela urte gutxi arte Zuzenbide zibilaren funtsa ondarea
zela uste zen eta ez pertsona bera. Pentsaera tradizionalarentzat Zuzenbide
pribatuaren gakoa ondasunak izatea eta ondasunak elkar trukatzea izan da. XX.
mendearen erdialdean beste ikuskera bat nagusitzen hasten da, ordea,
pertsonaren inguruan gauzatzen dena, alegia. Aldaketa hori aldarrikatzen
lehenengoetakoa Alfonso de Cossio irakaslea izan zen (ikus, A. de Cossioren
lana gomendatutako irakurketen atalean).

Ikuskera berri horretatik begiratuta, Zuzenbide zibilaren lehenengo zeregina
pertsonaren izaera arautzea da, bere nortasuna garatzeko behar dituen
eskubideak arautzea hain zuzen ere. Pertsonaren Zuzenbideak “tasunik” gabeko
pertsona fisikoaren gaineko araudia ezartzen du. Pertsonari beste nolakotasun
batzuk gehitzen zaizkionean berriz, zuzenbidearen gainerako alorrak sartzen
dira jokoan. Hala nola, pertsonaren ondarezko dimentsioaren gainean zuzenbide
zibil patrimoniala aritzen da; pertsona merkataria denean, merkataritza
zuzenbideak arautuko du bere egoera; pertsona langile gisa ari denean, orduan,
lan zuzenbidera jo beharko dugu haren eskubide eta obligazioak zein diren
jakiteko, eta abar.

Pertsona Zuzenbidearen barnean bi eremu aztertzen dira bereziki: pertsona
fisikoa eta pertsona juridikoa. Izan ere, trafiko juridikoan, aspaldidanik,
pertsona fisiko edo naturalaren ondoan beste pertsona mota bat aritzen baita,
pertsona juridikoa esaten zaiona (elkartea, sozietate anonimoa, kooperatiba eta
abar izan daitekeena). Pertsona juridikoei buruz, ikus 11. eta 12. ikasgaiak.

***** II. NORTASUNA ETA GAITASUNA *****

Zuzenbide zibilaren ikuspegitik, gauza bera dapertsona izatea, nortasun
juridikoaedukitzea eta gaitasunjuridikoaedukitzea. Pertsonak garelako dugu,
jaiotzaz, nortasun juridikoa eta nortasun hori dugulako dugu gaitasun
juridikoa. Horrela, “nortasun” edo “gaitasun juridiko” kontzeptuarekin adierazi
nahi dena eskubide_eta_obligazioen_titular_izateko_egokitasuna da. Beste modu
batean esanda: Zuzenbide pribatuko harreman juridiko baten parte izateko
egokitasuna.

Iraganeko gizarte gehienetan gizaki oro ez zen, berez edo jaiotzez, eskubide
eta obligazioen titular izateko gai: zuzenbide erromatar klasikoan, esate
baterako, esklaboek ez zuten nortasun juridikorik, eta emakumeen nortasun
juridikoa mugatua zen.

Egun, gaitasun juridikoa berdina da gizaki guztientzat, 1978ko Espainiako
Konstituzioaren 14. artikuluak aitortzen duen berdintasunerako eskubidearen
arabera. Berdin da pertsona hori jaio berria ala adinekoa izan, ezkondua ala
ezkongabea izan, gaixo ala osasuntsu izan; guztiok dugu eskubide eta
obligazioen titular izateko oinarrizko eskubide bera. Beste kontu bat da,
ordea, eskubide horiek egikaritzekoorduan ez dela berdin adingabekoa edo
adinduna izatea, desgaitua egotea, eta abar. Bigarren aspektu horri pertsonaren
jarduteko gaitasuna deitzen diogu eta gai honen 1.4 puntuan aztertzen da.

1.Gaitasun juridikoa

Nortasuna edo gaitasun juridikoa gizaki orok du, eta, hedaduraz, baita pertsona
juridikoek ere. Pertsona orok du, beraz: fisikoa zein juridikoa izan. Nortasun
juridikoa duela esaten den unetik gaitasun juridikoa duela esan daiteke.

Gizakiek berezko nortasun juridikoa dute; pertsona juridikoek berriz ez.
Zuzenbideak erabakitzen du zein pertsona juridikori eman behar zaion nortasuna
eta zeini ez. Baina, nortasuna eskuratuz gero, pertsona juridikoak, pertsona
fisikoak izango balira bezala jarduten dute trafiko juridikoan. Fundazio edo
elkarte batek, esate baterako, pertsona fisikoek egiten dituzten negozio
juridiko gehienak egin ditzake.

2.Jarduteko gaitasuna

Gaitasun juridikoa ez bezala, jarduteko gaitasuna, eskubideez_baliatzeko_eta
obligazioak_betetzeko_egokitasun_juridikoada. Bestela esanda, egintza eta
negozio juridikoak egiteko gaitasuna da: ondasunak erosteko, saltzeko
hipotekatzeko, alokatzeko, eta abar. Beraz, gaitasun juridikoa eskubide eta
betebeharren titular izateko egokitasunaren adierazle den bitartean, jarduteko
gaitasunak eskubide eta betebehar horiek egikaritzeko kualidadea edo
egokitasuna isladatzen du. Lehengo kontzeptua ESTATIKOA den bitartean, pertsona
guztientzat berdina (EKko 14. art), bigarrena DINAMIKOA da, aldakorra. Adin
txiki batek ez du adin nagusi batek duen jarduteko gaitasun bera, baina bat
gaitasun juridiko berbera, ordea.

Nork_du_jarduteko_gaitasuna? Gaitasun juridikoa ez bezala, jarduteko gaitasuna
ez da jaiotze hutsez eskuratzen. Trafiko juridikoan aritzeko gaitasun bete-
betea 18 urterekin eskuratzen da (EK 12. artikulua eta KZAREN 315.1 artikulua).
Hala ere, baliozko negozio juridikoak egiteko ez da nahikoa adin zehatz bat
izatea, gaitasun naturala ere behar da. Alegia, negozio horren esanahia ulertu
eta bere ondorioak zeitzuk diren jakiteko gai izan behar da pertsona. Beraz,
jarduteko gaitasuna, Espainiar ordenamendu juridikoan, bi zutaberen gainean
eraikitzen da: ADINAeta GAITASUN NATURALA. Zergatik hori?

Teorian, norbanakoen gaitasun naturala banan-banan neurtu beharko genuke, kasu
bakoitzean, negozio jakin bat egitea zer den eta zer suposatzen duen ulertzen
ote den ziurtatzeko. Praktikan, ordea, ezinezkoa da neurri horiek hartzea.
Batetik, luzeegi joko lukeelako, eta, bestetik, trafiko juridikoarentzat
kaltegarria izango litzatekeelako, egiaztapen horrek asko mantsotuko bailuke.
Trafiko juridikoan aritzen denak jakin behar du zein den negozio juridikoak
egiteko gai eta zein ez; hori aurretik jakiterik ez balego, ziurtasun-gabezia
juridikoan eroriko ginateke. Eta, ziurtasun juridikoa bermatzeko modurik
egokiena jarduteko gaitasun osoa eskuratzeko adin jakin bat ezartzea da.
Epaileak kontrakoa esaten ez duen bitartean, adin horretara iristen den guztia
jotzen da negozio juridikoak egiteko gai.

Hemezortzi urterekin eskuratzen den jarduteko gaitasun osoari bi ñabardura egin
behar zaizkio, hala ere. Batetik, zenbait egintza juridiko egiteko ez da
nahikoa adin hori izatea. Adoptatzeko, adibidez, jarduteko gaitasun berezia
(KZAREN 322 artikulua) eskatzen da: izan ere, gutxienez 25 urte izan behar
baititu adoptatzaileak (KZAREN 175.1 artikulua). Bestetik, adin horretara
iristen ez denak, adingabekoak, jarduteko gaitasun mugatua izan dezake bere
heldutasunaren arabera (ikus, aurrerago, adinari buruzko ikasgaia).

Adin txikiaren jarduteko gaitasuna hazten doa, hutsetik hasi (jaio berria
denean), jarduteko gaitasun osoa eskuratu arte (18 urterekin, esan bezala).
Jaiotzen denetik jarduteko gaitasun betea eskuratzeko bitarte horretan,
adingabearen legezko ordezkoek (gehienetan, bere gurasoek) egingo dituzte
adingabeari dagozkion negozio juridikoak bere ordez. Hala eta guztiz ere,
adindun eta adingabearen artean bada tarteko egoera bat: emantzipazioa edo
burujabetzea. Emantzipatuak jarduteko gaitasun osoa du, nahiz eta negozio
juridiko batzuk ezingo dituen berak bakarrik egin (Kode Zibileko 323
artikulua).

Norbanako bakoitzari dagokion jarduteko gaitasuna (adingabea, emantzipatua edo
adin nagusiko izatearen araberakoa) epaileak bakarrik murritz dezake (KZAREN
199 artikulua), legeak esaten duen kasuetan (gaixotasun psikikoak, esate
baterako). Jarduteko gaitasuna gutxitzeari desgaitzea esaten zaio (ikus, 8.
ikasgaia). Jarduteko gaitasunaren murrizketa izan daiteke erabatekoa, edozein
erabaki juridiko hartzeko gaitasuna kentzen zaionean pertsonari (koman
dagoenari, esate baterako) edo partziala, zenbait egintza juridiko egiteko
gaitasuna besterik ez denean kentzen.

Orain arte esandako guztiak ondorio argi bat plazaratzen du, beraz. Teorikoki,
esan bezala, pertsona bakoitzaren jarduteko gaitasuna banan-banan, eta egintza
edo negozio juridiko bakoitzeko, aztertu beharko litzateke. Trafiko juridikoa
gehiegi motelduko litzatekelako, ordea, ordenamendu juridikoak BI IRIZPIDE
OBJEKTIBO erabiltzen ditu, aldez aurretik ezarritakoak, pertsonek jarduteko
gaitasuna duten ala ez jakiteko: ADINA eta GAITASUN NATURALA. Horrela,
norbanakoak 18 urte badauzka eta ez badu epaileak desgaitu, jarduteko gaitasun
bete-betea izango du bere eskubide eta betebeharrak ordenamenduaren arabera
egikaritzeko (adopzioaren hipotesian izan ezik, noski, 25 urte izan behar
baititu adoptatzaileak). Bi erizpide hoiek kasuz-kasuzko azterketa burutzea
ekiditzen dute. 18 urte izateak iuris tantum PRESUNTZIO bat suposatzen du,
horrela, jarduteko gaitasunaren alde. Soilik, desgaitze baten ondorioz apur
daitekena.

3.Debekuak

Legeak egintza juridiko jakin batzuk egitea debekatzen die jarduteko gai diren
zenbaiti, beren egoera bereziaz balia ez daitezen. Debeku garrantzitsuenak
honokoak dira:

1.-Tutoreak ezin ditu bere tutoretzapekoaren ondasunak erosi nahiz dohaintzan
jaso (KZAREN 221 artikulua).

2.-Gurasoek ezin dituzte beren seme-alabak adoptatu (KZAREN 175.3.1 artikulua).

3.-Gertuko ahaideen arteko ezkontza debekatu egiten du Kode Zibilak (47.
artikulua).

Debeku horiek jarduteko murrizketa dakartenez, legez bakarrik ezar daitezke;
alegia epaileek ezin dute legean ez dagoen debekua analogiaz ezarri ez eta
antzeko kasuetara hedatu ere. Politika legegilearen ondorio dira debeku hauek:
ez dira ez-gaitasunak, beraz. Bi anai, adina eta gaitasun naturalari begira,
gaiak izan daitezke haien artean ezkontzeko baina ordenamenduak ez die
holakorik baimentzen. Debekua ez da, beraz, ez-gaitasuna.

***** III. NOIZ HASTEN DA NORTASUN JURIDIKOA. JAIOTZA. *****

Nortasun juridikoa jaiotzarekin hasten da: “el nacimiento determina la
personalidad” dio Kode Zibileko 29. artikuluak. Baina arau honen osagarria den
KZARENaren 30. artikuluak aldaketa garrantzitsu bat jasan du 2010ean. Aldaketa
hau dela medio, ordu arteko araudia erabat eraldatu da, sinplifikatu da zeharo.
Ikus dezagun bi araudien arteko kontrastea.

1. Erregistro Zibilari buruzko 20/2011 Legea onartu aurreko egoera

Kode zibilaren jatorrizko testuak, jaiotzeaz gain, nortasun juridikoa
eskuratzeko zenbait ezaugarri galdatu izan ditu (KZARENaren 30. artikulua);
hala nola: (a) hogeita lau orduz bizirik iraun amarengandik banatua, (b) eta
giza itxura izan.

Horrela zioen, 2010eko aldaketa gauzatu baino lehen, Kode Zibileko 30.
artikuluak: “Para losa efectos civiles, sólo se reputará nacido el feto que
tuviere figura humana y viviere veinticuatro horas desprendido del seno
materno”.

Betekizun horiek efektu juridiko zibiletarako bakarrik eskatzen ziren, eta ez
beste zenbait efektu juridikotarako. Beraz, Zuzenbide zibilaren arabera,
pertsona bat pertsona zen 29. artikuluaren arabera jaio eta 30. artikuluan
ezartzen ziren betekizunak betetzen zirenean soilik. Hau gertatzen zenean zuen
jaio berri horrek nortasun juridikoa eta gaitasun juridikoa.

Zigor Kodearen arabera, aldiz, jaioa pertsona bihurtzen da ama erditzen denetik
eta ordutik pertsonaren eskubide guztiak ditu. Hortaz, jaio berria erailtzea
pertsona hiltzea da, eta Kodeak zigortu egiten du (ZK 138-142 artikuluak).
Jatorrizko Kode zibilaren arabera, aldiz, goian aipatu betekizunak ez zituen
izakiak (jaio eta bi ordutara hiltzen zenak, adibidez) ez zuen nortasun
juridikorik eskuratzen, eta, ondorioz, ez zen eskubide eta obligazioen titular
bihurtzeko gai izango.

Aipatu ezaugarriak betetzen ez zituzten izakiak ezin ziren, beraz, Erregistro
Zibileko jaiotzen atalean inskribitu, abortuen “legajo”-an baizik (Erregistro
Zibileko atalei buruz, ikus hurrengo irakasgaia).

Azter ditzagun orain 2010eko erreforma baino lehen Kodeak galdatzen zituen
betekizunak banan-banan:

1.-Jaiotzaren betekizuna. Umekia amaren sabelean zegoen bitartean ez zen
pertsona kontsideratzen; bestela esanda, jaiotzen zen arte ez zuen nortasun
juridikorik efektu zibiletarako.

Arau hau Grezia klasikoko pentsamendutik dator, eta, bertatik, Zuzenbide
erromatarrera pasa zen. Ulpianok dio, umekia jaio aurretik amaren atal bat
besterik ez dela (mulieris portio vel viscerum, Ulpiano,Digestoa25, 4, 1, 1;
ikus ikasgai honetan gomendatutako irakurketen atala).

2.-Giza itxura izatea. Zergatik eskatzen zuen Kode zibilak jaioak giza itxura
izan zezan? Erroma klasikoan eta baita Erdi Aroan ere uste zen emakumeek
munstro itxurako izakiak edo kimerak erdi zitzaketela. Partidek, esate
baterako, zioten ez zela pertsonatzat joko animali buruarekin edo beste edozein
animali atalekin jaiotzen zena.

Galdekizun bitxi horrek soka luzea du.Justinianoren Kodeak zioen pertsonatzat
hartu ahal izateko jaioak giza itxura izan behar zuela. (Codex Iustiniani
6.29.3.1: “...hoc tantummodo requirendo, si vivus ad orbem totus processit ad
nullum declinans monstrum vel prodigium”). Kode zibilera heldu aurretik,
Gaztelako zuzenbidera igaro zen giza itxuraren betekizunhori:Partidetara,
lehenik (P. 4.23.4) etaNovísima Recopilacióndelakora, ondoren(X. Liburua, V.
Titulua, 2. Legea).

3.-Hogeita lau orduz bizirik irautearen betekizuna. Baldintza horren arrazoia
postumus-aren oinordetzarekin lotuta dago. Erromako Zuzenbide klasikotik
zatorren logika juridikoaren arabera, erditzearen ondorioz ama eta umea hiltzen
baziren, amaren ondasunak hildako umearen bitartez aitaren familiara iragango
ziratekeen, amaren sendikoak oinordetzarik gabe utziz. Bestela ere, umea jaio
aurretik aita hiltzen bazen eta, jaio ostean umea ere hiltzen bazen, orduan,
emaztearen oinordekoek jasoko lukete hildako senarraren oinordetza. Zuzenbide
erromatarrarentzat, hain denbora urrian bizi izan den izaki batek oinordetza
ildoak aldatzea ez zen bidezkotzat hartzen. Aitaren ondasunak eta amarenak
aparte oinordetzen ziren orduan: bakoitzaren sendikoak izan behar ziren
oinordeko, haien ondorengoek bizi-gaitasunik (eta beraz, etorkizunean beren
ondorengoei ondasunak transmititzeko gaitasunik) ez bazuten.

Hala ere, betekizun hori zaharkitua geratzen joan zen. Egungo baliabide
teknologikoekin sarritan gertatzen zen berezko bizi-gaitasunik ez zuen ume jaio
berriak hogeita lau ordu baino gehiago bizirik irautea, nahiz eta azkenean hil.
Hori dela eta dotrina juridikoak aldarrikatzen zuen, erreforma gauzatu baino
lehen, batetik, bizi-gaitasunik ez zuen jaio berria ez zedila pertsonatzat
hartu, medikuen laguntzari esker hogeita lauordu baino gehiago bizirik irautea
lortzen bazuen ere; bestetik, bizi-gaitasunarekin jaiotzen zena pertsona
kontsidera zedila, istripu batengatik hogeita lauordu baino lehen hil bazen
ere.

Bizi-gaitasunaren adierazle, Zuzenbide historiko batzuk, bizirik iraundako
denboraz gain, beste ezaugarri batzuk ere galdatu izan dituzte: umearen
negarrak urrundik entzun ahal izatea, bataioa eta ponteko izena ezartzeko adina
bizi izana, eta abar.

Betekizun horiek bete beharrak zalantza pizten zuen autoreen artean. Nortasuna
jaiotzearekin bat hasten bazen (29. art) baina jaio berriak, efektu zibilei
zegokienez pertsona izateko, aipatu betekizunak bete behar bazituen (30. art),
noiz ulertu behar zen jaiotzen zela umea? Noiz kontsidera zitekeen jada
pertsona? Zein momentu zehatzetik aurrera? Kode zibilak ez zuen esaten zein zen
jaiotza-unea. Kodearen 30. artikuluak zioen umekiak amaren sabeletik guztiz at
egon behar zuela hogeita lau orduko epea kontatzen hasi ahal izateko. Hori zela
eta, dotrinak eta jurisprudentziak uste zuten jaiotzaren une zehatza zilbor-
hestea eteteak markatzen zuela. Une horixe izango zen beraz, Erregistro
Zibilean jaso beharreko jaiotza-ordua (Erregistro Zibileko Legearen 41
artikulua). Nahiz eta itxaron egin beharko zen 30. artikuluak ezartzen zituen
ukanbeharrak erabat betetzen ziren arte: beraz, hauek bete zirela egiaztatzen
zenean, ATZERAERAGINKORTASUNez, jaiotze data izango zen kontutan hartuko zen
bakarra. Erregistro Zibilean jaiotza inskribatzeko, beraz, Kodearen 30.
Artikuluaren betekizunak bete behar zituen jaio berriak. Behin beteta, zilbor-
hestea mozten zeneko unea hartzen zen jaiotze-une bezala.

2. Erregistro Zibilari buruzko 20/2011 Legea, uztailaren 21ekoa

Nahiz eta lege hau Erregistro Zibilaren eraentza oso eraldatzera bideratua
egon, bere Azken Xedapen Hirugarrenak Kode zibilaren 30. artikulua aldatu egin
du. Xedapen hau eta, hortaz, KZaren 30. artikulu berria, legea Estatuko
Aldizkari Ofizialean publikatu eta hurrengo egunean jarri zen indarrean, nahiz
eta legearen beste atalek hiru urteko vacatio legis-a eduki. Aldaketak asko
erraztu du nortasuna eta gaitasun juridikoa lortzeko bidea. Erreforma baino
lehen jaiotza, giza itxura eta amaren sabeletik berezko bizigarritasunarekin
hogeitalau orduz bizitzeagaldatzen bazuen 30. artikuluak, erreformaz geroztik,
zera dio:

Nortasuna bizirik jaiotzean eskuratzen da, umekia amaren sabeletik erabat kanpo
                                dagoen unetik.

Bizirik jaiotzeaz gain ez da, orain, beste betekizunik galdatzen. Jaio berria
pertsona izango da bizirik jaiotzen den momentutik, efektu guztietarako. Jada
ez da efektu zibilen eta beste motatakoen artean ezberdintasunik egiten. Berdin
da umea gaixo badago edo jaio eta gutxira hil egiten den. Pertsona izango da,
efektu orotarako, jaiotza momentutik. Eta une horretatik aurrera inskribatu
ahal izango da Erregistro Zibilean (20/2011 Legea indarrean jartzen denean;
koherentzia mantendu nahian aspektu hau ere aldatu baita). Momentuz araudi
berriak (KZaren 30. Art) araudi zaharrarekin (Erregistro Zibilari buruzko
Legearen 40. art.) elkarbizi beharko du. Erreforma honek Espainiako Estatuak
hainbatean sinatu dituen Nazioarteko Giza Eskubideen Adierazpenak zein
Tratatatuak errespetatu egiten dira.

***** 3.Erditze anitzak *****

Egungo Zuzenbidean anai-arreben artean lehenengo jaiotakoa izateak esanahi
juridikoa galdu badu ere (senide zaharrenak ez baitu egun, gainontzeko anai-
arrebekiko, oinordetza-eskubide hoberik), badira oraindik aztarna batzuk lehena
izate horri garrantzi juridikoa ematen diotenak: dela espainiar koroaren
ondorengotza, dela nobleziarena(ikus Espainiar Konstituzio Auzitegiaren 126/
1997 epaia, uztailaren 3koa).

Bestalde, oinordetza eskubideez gain, Kode Zibilak agintzen du
desagertutakoaren ordezkari, senide zaharrena izendatu behar dela (184.2
artikulua); Kodearen 109.3 artikulu berriaren arabera, berriz, lehendabizi
jaiotako umeari ematen zaizkion abizenen ordenak erabakiko du gainontzeko anai-
arrebena (abizenen ordenari buruz, ikus 10. ikasgaia). Guzti honengatik,
oraindik ere garrantzia du jaiotzaren lehentasunak espainiar zuzenbidean. Kode
Zibilaren 31. artikuluaren aginduz, beraz, lehendabizi erditu zen umea izango
da lehen jaiotakoa eta berak izango ditu legeak ematen dizkion eskubide eta
obligazioak.

***** 4. Jaiotze froga *****

Erregistro Zibilean egiten den jaiotza-inskripzioak edo idazpenak frogatzen du
umea noiz (zein egunetan eta zein ordutan) eta non jaio zen. Horretaz gain
jasotzen dira jaiotakoaren sexua eta filiazioa.

Erregistro Zibileko inskripzioa egiteko bi agiri behar dira: jaiotza-
deklarazioaren orria, normalean gurasoetako batek bete ohi duena (EZL 42.
artikulua), eta erditzearen berri ematen duen agiria, gehienetan, erditzen
lagundu duen medikuak edo emaginak betetzen duena (EZL, 44. artikulua).
Jaiotza-adierazpena egiteko epea umea jaio eta hogeita lauordutara hasten da
eta (jaiotzatik) zortzi egunetara amaitu, salbuespenak salbuespen.

Epez kanpoko inskripziotarako gobernu-espedientera jo beharko da (EZL 95.5
artikulua).
***** IV. JAIOTZEKO DAGOENAREN BABES JURIDIKOA *****

Kode Zibilak nortasuna jaiotzarekin eskuratzen dela xedatu ostean, zera dio 29.
artikuluan bertan: “pero al concebido se le tiene por nacido para todos los
efectos que le sean favorables, siempre que nazca con las condiciones que
expresa el artículo siguiente”.

Zergatik arau hori? Jatorriz, jaiotzeko dagoenaren(nasciturus-aren) oinordetza-
eskubideekin lotuta dago. Kode Zibilaren 30. artikulua zorrotz aplikatuko
bagenu, hau da, edozein eskubide edukitzeko jaiota egon behar badu pertsona
batek, orduan, jaio aurretik aita hil zaionak ez luke haren oinordetzarik
jasoko.

Aita hil ostean jaiotakoen oinordetza-eskubideen arazoa aspaldi konpondu zuen
Zuzenbide erromatarrak, nasciturus-ak jaiota egongo balira bezala jokatzeko
xedatuz. Ikusten denez, sendiaren baitan ekidadez joka dadin nahi du
zuzenbideak, oraindik jaio gabekoa jaiotako seme-alabekin parekatuz.

Arau hori lehen aldiz XII Taulen Legean aipatzen badira ere,Digestoak jasotzen
ditu zabalago (D 1.5.7. eta 1.5.26). Erdi Aroan,Alfontso X.aren Partidek
jasotzen dute araua: “de mientras que estoviere la criatura en el vientre de su
madre, toda cosa que se faga o diga a pro de ella, aprovechase ende, bien asi
como si fuesse nascida; mas lo que fuesse dicho o fecho a daño de su persona o
de sus cosas no le empesce” (P 4,23,3).

Kode Zibilaren 29. artikuluaren osagarri dira 959-967 artikuluak (“De las
precauciones que deben adoptarse cuando la viuda queda encinta”, izenburupean
Kode Zibila, III. Liburua, III. Titulua, V. Kapitulua, 1. Atala osatzen
dutenak). Horietan agintzen da haurdun dagoen alargunak bere egoeraren berri
eman behar diela gainontzeko oinordekoei, eta, behin hori egin eta gero,
oinordetzaren banaketa eseki egingo dela umea jaiotzen den arte -aurretik amak
umea galtzen ez badu-. Bitarte horretan, jaraunspena osatzen duten ondasunak
zaindu eta administratzeko administratzailea izendatuko da.

Kontutan izan behar da Kode Zibilean “alarguna” aipatzen bada ere, analogiaz,
ezkongabeko emakumeari ere aplikatzen zaiola araudi hori. Ezkontzatik jaio den
umeak ez baititu ezkontzatik kanpo jaio denak baino eskubide gehiago.

Kode Zibilaren 959 eta hurrengo artikuluetako neurriak hartu behar dira
halaber, gizonak, hil aurretik, bere gametuak hazi-banku batean gorde baditu,
eta, bere alargunari hazi hori erabiltzeko baimena eman badio (eskritura
publiko nahiz testamentuan).

Kode Zibilaren 627 artikuluak jaiotzeko dagoenaren alde egindako dohaintzaeta
legatua, eta baita haren aldeko bizitza-asegurua ere bermatzen ditu. Umea jaio
bitartean dohaintzak, legatuak eta aseguruak pendiente edo esekita geratzen
dira. Ordura arte, dohaintzagile, legatu-emaile edo aseguru-etxeek umeari
dagozkion ondasunak gorde, zaindu eta administratzeko obligazioa izango dute.

Kode Zibilak aipatzen ez baditu ere, badira beste egintza juridiko batzuk
jaiotzeko dagoenaren aldeko kontsidera daitezkeenak, hala nola: (a) nasciturus-
ari dagozkion ondasunei eragindako kalteak, (b) haren gurasoei eragindakoak
(hots, gurasoak istripuz hil badira, eta umea bizirik jaio bada, aseguruak
hildakoei zor zien kalte-galerak ordaindu beharko dizkio jaioari); (d)
haurdunaldian zehar, umeki zenean, jasandako eraso edo kalteen ordaina (amak
hartutako sendagai baten ondorioz edo hark izandako istripu baten kariaz umeari
eragindako gaixotasun edo ezintasuna adibidez).

Ikusi dugu, beraz, jaiotzeko dagoenaren aldeko(“favorable” esaten du Kode
Zibilak) efektuak babestu nahi dituela legeak; baina, zer gertatzen da
nasciturus-ari dagokion eskubidearekin bat zorrak edo bestelako karga edo
baldintza batzuk eskuratzen badira? Efektu negatibo horiek ere jasan behar al
ditu jaioak? Aztertzen ari garen 29. artikuluak ez du esaten jaiotzeko
dagoenari zorrak edo kargak barkatu behar zaizkionik, beraz, horiek ere jaso
egingo ditu.

Bestalde, aldeko zaizkion efektuetarako, jaiotzekoa jaiotzat hartzeak ez du
esan nahi umekiari nortasun juridikoa aitortzen zaionik; nasciturus-a ezin
baitaiteke eskubideen titular izan (nortasuna eskuratzeko jaioa egon behar du
eta Kode Zibilaren 30. artikuluak galdatutako betekizunekin gainera). Espainiar
Konstituzio Auzitegiaren esanetan (KAE 53/1985, apirilaren 11koa), jaio gabeko
umekiak ez du bizitzeko eskubiderik, ez eta beste edozein oinarrizko
eskubiderik ere (ikus 10. ikasgaia).

Beraz, Kode Zibilak jaio gabekoari eskubideak aitortu baino, beste zerbait
egiten du bere alde: jaiota balego egokituko litzaizkiokeen ondasunak edo
eskubideak “itxaron gelan” lagatzen ditu, erreserbaturik, hura noiz eta nola
jaioko den zain.

Esandakoaren arabera, noiztik izango da jaioa bere alde erreserbatutako
ondasunen edo eskubideen titular? Jaiotzen denetik? Jaio eta hogeita lau ordu
igarotzen direnetik? Eskubide edo ondasun horiek egokitu zitzaizkionetik?
Erantzun zuzena azken hori da. Atzeraeraginaren efektuei esker aita hil
zenetik, dohaintza edo legatua egin zitzaionetik, kalte-ordainerako bide eman
zuen kaltea gertatu zen unetik, eta abar, bihurtzen da jaiotakoa eskubideen
titular (Kode Zibileko 30. artikuluko betekizunekin munduratzen bada).

Dena dela, nasciturus-ak sortua (ernaldua) egon behar zuen dohaintza,
jaraunspena edo dena delakoa egokitu zitzaionean; baina, nola dakigu une
horretan sortua zegoela edo beranduago ernaldu zela (beste gizon baten
haziarekin)? Zalantza hori argitzeko presuntzio bat erabiltzen du Kode Zibilak:
nasciturus-a jaio baino hirurehun egun lehenago sortu zela uste izango dugu,
kontrakorik frogatzen ez den bitartean. Lagundutako giza-ugaltze tekniken
kasuan, berriz, ez da presuntziora jo behar haurdunaldia noiz hasi zen
argitzeko: intseminazioa edo umekiaren transferentzia egin zen unea izango da
hori.

Orain arte esandakoa laburbilduz, (a) nasciturus-aren babesaren zergatia da
jaiotzeko dagoena ez dadila kalteturik suertatu besteak baino beranduago jaio
zelako. (b) Nasciturus-a babesteak ez du esan nahi nortasun juridikoa aitortzen
zaionik: jaio arte ez baita pertsona izango Zuzenbide zibilaren ikuspuntutik.
(d) Jaiotzeko dagoen bitartean ez du eskubiderik, ez da pertsona, baina, behin
Kode Zibilaren 30. artikuluaren betekizunekin jaiotzen denean, atzeraeraginez
jasoko ditu bere aldeko eskubideak. (e) Jaio bitartean, esekita edo pendentzia
egoeran geratuko dira bere aldeko eskubideak, administratzaile baten
ardurapean. (f) Administratzaileak umea jaio bitartean ondasun edo eskubide
horien gainean egindako xedapen egintzak baliogabekoak dira, eta xedatutako
ondasunak erreklamatzeko eskubidea izango dute umearen ordezkariek.

Esan dezagun azkenik, jaiotzeko dagoena babesteaz arduratzen diren beste lege
batzuk ere badirela: aipatu 14/2006 Legea, giza ugaltze artifiziala arautzen
duena, eta 42/1988 Legea, Umekien Ehun eta Organoen Erabilerari buruzkoa,
adibidez. Arau horien kezka da amaren sabeletik kanpo,in vitroernalketa
bitartez sortutako enbrioiak babestea. Haiekin zer egin daitekeen eta zer ez
xedatzea, alegia (ikus, 10. gaia).

***** V. SORTZEKOAREN EDOCONCEPTURUS-AREN BABESA *****

Jaiotzeko daudenez gain concepturusdelakoei ere (oraindik sortu gabekoei,
alegia) eskubideak esleitzeko modua ematen du legediak. Fideikomisoa, itzultze-
klausuladun dohaintza eta baldintzapeko oinordetza dira horretarako bide ematen
dutenak.

Fideikomisoan ordenu egileak belaunaldi bat baino gehiago izendatzen du
oinordeko: bere seme-alabak lehenik, eta horiek hiltzen direnean, haien seme-
alabak. Fideikomisozko ordezpenaren bitartez oraindik sortzeko daudenen aldeko
ondasun erreserbak egin daitezke, beraz.

Fideiokomisozko ordezpenaz gain, badira ere beste modu batzuk nondum
conceptusedo concepturusdelakoaren aldeko eskubide-erreserbak egiteko, hala
nola, baldintzapeko oinordetza eta itzultze-klausuladun dohaintza. Ez da hau,
ordea, figura horiek azaltzeko lekua. Ikus oinordetzari dagokion liburua.

***** VI. NORTASUNAREN AMAIERA *****

Kode Zibilaren 32. artikuluaren arabera, pertsonaren heriotzak nortasun zibila
iraungitzen du.

Iraganean, heriotza fisikoaz gain heriotza “zibila” ere izan zitekeen;
apaizgoak, eta hainbat delitu politikok zekarren hura, zigor gisa. Gaur egun,
ordea, ez da heriotz zibilik ezartzen. Ikus, horri buruz, Kodearen 663
artikulua.

Nortasun zibila iraungitzeak hiru motatako ondorioak dakartza: (a) hildakoaren
familia-eremuan gertatzen direnak, (b) ondare-arlokoak, eta (d) nortasunaren
eskubideei dagozkionak.

Familia-eremuko hartu-eman juridikoak iraungi egiten direla erraza da ulertzen.
Izan ere, ezkontzak, guraso izateak, tutoretzak, mantenuak eta abarrek behar-
beharrezko baitute urlia bizirik egon dadin. Horiek guztiak, beraz,
heriotzarekin batera desagertzen dira.

Ez da gauza bera gertatzen ondarezko harreman juridikoekin. Badira batzuk
iraungi egiten direnak, guztiz pertsonalak direnak eta bizi bitartekoak
(pentsioa jasotzeko eskubidea, usufruktua, mandatua eta elkartekide izatea,
adibidez). Beste batzuk, berriz, hildakoaren ondorengoetara pasatzen dira,
jaraunspenaren osagai direlako.

Badira ordea guztiz pertsonalak diren eskubide berezi batzuk,nortasunaren
eskubideakderitzenak, hala nola, ohorea eta intimitatea, hil eta geroko indarra
dutenak. Hildakoaren ohorea eta izen ona laidotzen badira, adibidez,
hildakoaren familiakoek nahiz hark izendatutakoek iraintzaileen aurkako
aKZarenioa izango dute. Gauza bera gertatzen da egile-eskubideekin. Egilea hil
eta gero, bere obra plagiatu edo beste edonola kaltetzen bada, izango da
inguruko norbait hildakoaren eskubideak babestu ahal izango dituena.

Heriotza frogatzeko Erregistro Zibilera jo behar da. Erregistro Zibileko
Legeak, 81. eta hurrengo artikuluek xedatzen dute heriotz inskripzioa sustatu
behar dutenak ahaideak izatea, edo, horiek egin ezean, hildakoaren etxean bizi
zirenak eta auzokoak. Heriotza etxetik kanpo gertatu bazen, berriz, jazo zen
lekuko etxearen ardura zuena edo heriotzaren berri dakien edonor dago
inskripzioa sustatzera behartua. Horretaz gain, medikuak ziurtagiri bat egin
behar du heriotza zergatik eta noiz gertatu zen esanaz, nahiz eta inskripzioan
ez den adieraziko heriotzaren kausa zein izan zen (ikus, 1994ko urriaren 13ko
Agindua, heriotzaren kausaren datua kentzeari buruzkoa). Heriotzaren uneari eta
frogari buruz berriz ere mintzatuko gara aurrerago, organoen transplante-legea
aztertzen dugunean, 10.1 ikasgaian.

***** VII.CUMMORIENTIAEDO ALDI BEREAN HILTZEA ETAPREMMORIENTIAEDO AURRETIK
HILTZEA *****

Zenbaitetan gertatzen da sendi bereko bi lagun edo gehiago istripu batean
hiltzea. Ez da berdin, ordea gurasoak seme-alabak baino lehen hiltzea ala umeak
gurasoak baino lehen hiltzea. Adibidez, ama eta alaba hil badira istripuan eta
ziur badakigu ama hil dela lehenago, orduan, alabak eskuratuko du amaren
jaraunspena eta, ondoren, alabak aitari lagako dizkio ondasunak (amarengandik
jasotakoak eta bereak). Baina, alaba hiltzen denean ama baino lehenago,
alabaren ondasunak amak jasoko ditu, eta ondoren amaren gurasoengana joango
dira ondasunak (gurasorik ez badu, orduan bere anai-arreba edo lehengusuei
egokituko litzaizkieke). Heriotzaren hurrenkerak baldintzatzen du beraz
ondasunen jaraunspena.

Zer gertatzen da, ordea, elkar oinordetzera deituak batera hil direnean edo
heriotzen unea zehazterik ez dagoenean? Kode Zibilaren 33. artikuluaren
arabera, bata bestearen aurretik hil dela frogatzerik ez badago, aldi berean
hildakotzat joko dira eta ez da horien arteko oinordetzarik egongo. Inork froga
badezake nor hil den lehenago, orduan beraien arteko oinordetza irekiko da.







































148

