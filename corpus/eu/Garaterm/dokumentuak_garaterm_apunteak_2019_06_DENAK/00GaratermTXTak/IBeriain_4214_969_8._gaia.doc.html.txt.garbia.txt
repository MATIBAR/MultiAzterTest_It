                            8._GAIA:_“EZGAITZEA_ETA_GAITASUNA_MUGATZEA”  ***** 1. SARRERA *****  Ikasgai honetan aztertuko dugun gaia pertsona fisikoek haien jarduteko gaitasunean jasan ditzaketen murrizketen inguruan aritzen da. Mozketa horien zergatia izan daiteke pertsonaren adimen-maila gutxitu izana, eta, beraz, trafiko juridikoan aritu ahal izateko laguntza behar izatea (ezgaitzea edo inkapazitazioa esaten zaio jarduteko gaitasunaren murrizketa horri); edo, norbaitek bere ondasunak xahutzen hasteagatik familiaren mantenu-obligazioak betetzeko zailtasunak izatea (zarrasteltasuna); eta, azkenik, porrot edo suspentsio egoeran dagoen zordunaren kasua.  Kontuan izan behar da jarduteko gaitasuna murrizten duen egoera bakarra ezgaitzea dela, beste hiru egoerek (zarrasteltasunak, kiebrak eta suspentsioak) ondarearen gaineko administrazioan eta xedatzeko ahalmenean dutela eragina, baina ez pertsonaren jarduteko gaitasun orokorrean.  Ezgaitzea, gogora dezagun azkenik, ordenamenduak erabiltzen duen bigarren ERIZPIDE OBJEKTIBOA da, pertsonaz pertsona jarduteko gaitasuna aztertu behar ez izateko. Adinarekin batera, trafiko juridikoan pertsona batek eskatzen zaion jarduteko gaitasuna ez duela adierazten duen faktorea da ezgaitasuna.  ***** 2. EZGAITZEA ***** **** 2.1. Kontzeptuaeta esanahia ****  Pertsona fisikoaren jarduteko gaitasunari egiten zaion mozketa edo murrizketa da ezgaitzea. Erakunde honen bitartez ezgaituari babesa eskaintzen zaio jarduera juridikoan aritzeko.  Kode Zibilaren lehen argitalpenak xedatzen zuen familiako tutoretzapean jarri behar zirela eroak, gormutuak, baldin eta irakurtzen eta idazten ez badakite, inguruarekin komunikatzeko duten zailtasunagatik; zarrastelaketa interdikzio zibilpean daudenak.  13/1983 Legeak, urriaren 24koak, idazkera berria eman zion Kode Zibil zaharraren 200 artikuluari. Hona arau honek eragin zituen aldaketa nagusiak:     1. Ezgaitze-kausa bakoitza zehaztu ordez, kausa orokor bakar bat ezartzen       da, “norberak bere burua gobernatzea eragozten duten gaixotasunak”.     1. Ezgaituaren gaineko babesa ez du familiak erabakitzen, epaileak baizik.     1. Babes-erakunde gehiago aurreikusten dira gurasoez gain: tutorea,       kuradorea eta defentsari judiziala. Tutorea ezgaituaren ordezkaria izango       da, kuradoreak, berriz, babes arinagoa eskaintzen dio, ez baitu ezgaitua       ordezten, lagundu baizik. Azkenik, defentsari judiziala behin-behineko       babes-erakundea da, besteek huts egiten dutenean ezartzen dena.     1. Adin txikiak ezgaitzeko aukera ematen da.     1. Ustezko ezgaiak eritetxe psikiatrikoan barneratzeko ez da nahikoa baimen       administratibo huts batekin, epailearen oniritzia behar da.  **** 2.2. Ezgaitzeko arrazoiak ****  Pertsona baten gaitasuna murriztea ez da txantxetako erabakia. Haren askatasunean eta erabakimenean mozketa larriak eragiteko arrazoi sendoak behar dira.  Kode zibilaren 200 artikuluak dio: “Son causas de incapacitación las enfermedades o deficiencias persistentes de carácter físico o psíquico que impidan a la persona gobernarse por sí misma”.  Adimen-galera larri eta iraunkorrak sortarazten dituzten gaixotasun edo ezintasunek dakarte beraz, ezgaitzea, fisikoak nahiz psikikoak izan, eta ez akats fisiko soilak direnak (elbarriak, mutilazioak...). Denbora erlatiboki laburra irauntzen duten gaixotasunak ez dira 200. artikuluaren eremuan sartzen, beraz (stress-a, depresioa...).  Egun gor-mututasuna, paraplejia eta antzekoak ez dira inor ezgaitzeko arrazoi, ez baitute eraginik pertsonaren adimenean, bai ordea koman egoteak. Alkoholismoak eta toxikomaniak ez dira jarduteko gaitasuna kentzeko arrazoiak, pertsonari bere burua gobernatzea luzaroan eragozten ez dioten bitartean, baina izan daitezke, kasuz kasu.  **** 2.3. Ezgaitu daitezkeen pertsonak ****  Ezgaitzea gaitasuna kentzea edo murriztea denez, badirudi adindunei eta adin txiki emantzipatuei zuzendurik dagoela erakunde juridiko hori. Adin txikiak ezgaitzeak ez du, hala ere, zentzu handirik, dagoeneko babespean baitaude.  Kodearen 201 artikuluak, ordea, adingabeak ezgaitzeko aukera ematen du, uste bada adin-nagusitasunera heltzean adimen gutxikoak izaten jarraituko dutela (pentsa, esate baterako, Down sindromea duen pertsona batean).  Bestela, gutxitu psikikoa adin-nagusitasunera heldu bezain laster eta epaileak ezgaitze-erabakia hartu bitartean, babes-erakunderik gabe geratuko da. Hori gerta ez dadin, gutxitu psikikoa adingabe den bitartean ezgaitzeko aukera ematen du Kodeak. Duen babes erakundea LUZATU egingo da, beraz, adin nagusitasuna lortu duen arren.  **** 2.4. Ezgaitze-prozedura ****  Prozedura Zibilaren Lege 2000 urtean indarrean jarri arte Kode zibilak arautzen zuen ezgaitze-prozedura. 1/2000 legeak, ordea, prozedura berezien atalera eraman ditu lehen Kodean bertan jasotzen ziren prozedura-arauak. Aurrerantzean, ez dagokio beraz Zuzenbide zibilari ezgaitze-prozeduraren ñabardurak aztertzea, bai ordea, ildo nagusiaren berri laburra ematea. Saia gaitezen, beraz.  Hasteko, epaileak bakarrik ezgai dezake pertsona fisikoa. Esan bezala, Kodearen 1983ko erreformaren ondorioz, familiako tutoretzatik epailearen tutoretzara igarotzen da. Horren arrazoia da, jarduteko gaitasuna kentzeko ahalmena ezin daitekeela familiako norbaiten esku utzi, ezgaitu nahi denaren eskubideak bermatzeko, beharrezkoa da epaileak parte har dezan.  Ezgaitze-eskakizuna egiteko legitimatuak daude: ezkontidea edo bikotea, ondorengoak, aurrekoak eta anai-arrebak (PZL 757.1 eta 2). Horiek eskatu ezean, Ministerio Fiskala egongo da legitimatua. Adin txikia ezgaitzeko eskakizuna, berriz, gurasoek edo tutoreak bakarrik egin dezakete (PZL 757.4).  Prozeduran zehar ustezko ezgaia nahiz bere ondarea babesteko neurriak har ditzake epaileak. Neurri horien artean larriena ezgai ustezkoa erietxe batean barneratzea izan ohi da.  **** 2.5. Barneratzea ****  Erietxean sartzeko erabakia norberak hartu beharrekoa da. Pertsona batek erabaki hori hartzeko gaitasunik ez duenean, ordea, beste norbaitek barneratu beharko du bere izenean. Prozedura Zibileko Legearen arabera, onarpenik gabe norbait erietxe psikiatriko batera eramateko epailearen baimena behar da (PZL 763.1 artikulua), baita adin txikia bada ere eta ezgaitua badago ere.  Bestalde, Legeak dio arazo psikiko larriengatik bakarrik eraman daitekeela pertsona bat erietxera bere baimenik gabe.  Ondorioz, adineko pertsonak geriatriko eta antzeko lekuetara eramateko bere onarpena behar da beti. Epaileak ezin du horien borondatea ordezkatu. Zenbaitek uste du, ordea, adineko pertsonen internamendurako prozedura berezi baten beharrean gaudela eta ordenamenduak hutsune bat duela gai horretan.  Presazko egoeretan ez da beharrezkoa gaixoa barneratu aurretik epaileari baimena eskatzea. Kasu horietan, erietxearen arduradunak jakinaraziko dio barneratzea epaileari eta honek hogeita lau orduko epea izango du azken erabakia hartzeko.  Edonola ere, aldian behin erietxearen arduradunek informatu egin behar dute epailea barneratuaren gorabeherei buruz eta gaixoa bertan izateari buruzko iritzi klinikoa eman beharko diote.  **** 2.6. Epaiaren efektuak ****  Prozedura Zibileko Legearen 760.1 artikuluak agintzen du, ezgaitze-epaiak berak adierazi behar duela ezgaitzearen zenbaterainokoa edo irismena eta ezgaituaren gaineko zaintza edo babes-erakundea.  Epaileak erabakitako ezgaitzea izan daiteke erabatekoa -ezgaitua jaio berri baten pareko bihurtzen duena- edo partziala, jarduteko murrizketa jakin batzuk besterik ezartzen ez dituena.  Ezgaitua zaintzeko erakundeak berriz, tutoretza, kuratela, guraso-botere luzatua edo defentsa judiziala izan daitezke. Epaileak esan beharko du horietako zein ezarri behar zaion ezgaituari. Guraso-botere luzatuak eta tutoretzak, esate baterako, ezgaituaren ordezkapen osoa dakar, kuradoreak berriz, ezgaituaren ekimenak berretsi eta ikuskatu besterik ez du egin behar.  Arlo pertsonalari dagokionean, ezgaituak, ezkondu ahal izateko medikuaren aldeko informea beharko du (Kode Zibileko 56.2 artikulua), epailearen sententziak kontrakorik esaten ez badu. Nazionalitatea eta auzotartasuna eskuratzeko berriz, legezko ordezkoaren laguntza ezinbestekoa zaio (Kode Zibilaren 20.2 eta 21.2 artikuluak). Zigor Kodearen arabera ezgaitua antzutzeko eskaria egin diezaiokete epaileari bere ordezkoek. Erabaki hori hartzeko Ministeritza Fiskalaren eta bi adituren iritzia entzun beharko du epaileak.  Ondarezko eremuan arau orokorra izaten da ezgaituek ezin dituztela beren ordezkoen edo kuradoreen laguntzarik gabe negozio juridikoak egin (Kode Zibilaren 1.263.2 artikulua). Horien onespenik gabe egindakoak deuseztagarriak dira, hain zuzen, ezgaitasunak irauten duen bitartean ordezkarien iniziatibaz eta baita gero ere, lau urtez, bir-gaituaren eskutik (Kode Zibilaren 1.301 artikulua).  Ezgaitze-sententziak irmotasunetik aurrera sortzen ditu efektuak. Horrek esan nahi du, epaiaren aurretik egindakoak ezin daitezkeela epaiaren indarrez deuseztatu, epai ondorengoak bai ordea. Baina honek ez du esan nahi judizialki, sententziaren birtutez, ezgaitua izan ez dena gai dela negozio juridikoak burutzeko. Hauek ere deuseztagarriak izango dira, baina ezberdintasuna froga bideetan egongo da, ez baitago sententziarik. Ezgaitasun naturalaren kontzeptua hau da Zigor Kodeak bere 25. artikuluan erabiltzen duena, alegia.  **** 2.7. Aldatzea eta iraungitzea ****  Ezgaituaren egoerak hobera nahiz okerrera eginez gero, epaiaren edukiak eta neurriak berrikusi egin beharko dira behar berrietara egokitzeko. Berrikuspen horrek ezgaitze-prozedura berbera eskatzen du (PZL 761 artikulua). Epaileak uste badu ezgaituak ez duela babes-neurririk behar jarduteko gaitasun osoa itzuliko dio hari.  ***** III. ZARRASTELTASUNA ***** **** 3.1. Kontzeptua ****  Zarrasteltasunaren oinarrian zera dago, ondarea ganora gabe xahutzea. Adin nagusiko batek mantenu-obligazioak baditu eta horiek bete ordez ondasunak eta dirua alferrik galtzen aritzen bada, mantenu-hartzekodunek, beren hartzekoa babesteko, hura zarrastel deklara dezaten eska dezakete. Ondare-eremura mugatzen den neurria da beraz, zarrastel deklaratzea.  Ikusiko dugu, xahutzailearen ingurukoen interesak babesteko, zarrastelari bere ondarea kudeatzeko eta administratzeko ahalmenaren gainean kontrola ezarriko zaiola. Hala ere, zarrastel edo prodigo izateak ez du, berez, jarduteko gaitasuna mugatzen. Zarrastelak ez du ordezkaririk behar trafiko juridikoan aritzeko, baizik eta bere ekimena eta erabakiak gainbegiratuko dituen laguntzaile bat, kuradorea, hain zuzen.  Zarrasteltasunaren figurak ez du aho bateko onespenik Zuzenbide zibilean. Hala nola, 13/1983 Lege-proiektuan zarrasteltasuna Kode Zibiletik kentzeko proposamena egin zen; nahiz eta, azkenean, erakunde hari eustea erabaki, baina bere efektuak aski gutxituz.  Bestalde, 1983ko erreforma aurretik zarrastelaren ondorengoen senipartea besterik ez zen babesten, gerora berriz, zarrastelarengandik mantenua jasotzeko eskubidea bermatzea izango da erakunde honen helburu.  **** 3.2. Elementuak ****  Kontuan izan behar da, zarrasteltasun deklarazioa eskatzeko legitimatuak mantenu beharrean egon behar dutela, Kodeak ez dituela etorkizuneko beharrak edo igurikapenak babesten, egunekoak baizik.  Zer da aipatutako “mantenua”? Familiako kideek elkarri laguntzeko duten obligazioa da. Kode Zibilaren 142 artikuluaren arabera bizitzeko behar diren jakiak, jantziak, estalpea, sendagaiak eta heziketa barne hartzen ditu mantenuak. Hala ere, mantenuari buruzko azterketa ez dagokio ikasgai honi, Familiako Zuzenbidearen atalari baizik.  Inor zarrastel edo “prodigo” deklaratu ahal izateko ez da nahikoa pertsona horrek noizean behin bere ondasunak ganora gabe gastatzea, ezinbestekoa da xahutze hori ohikoa izan dadin.  Bestalde, adin nagusikoak bakarrik izan daitezke zarrastel -eta baita adingabe emantzipatuak-, ez ordea, adingabeak, ez baitute askatasunik bere ondasunak nahi bezala erabiltzeko.  **** 3.3. Prozedura ****  Gaitasunaz gabetzeko prozedurarekin gertatutakoaren antzera, zarrasteltasun- deklarazio judiziala Prozedura Zibileko Lege berriak arautzen du: ikus lege horren 757 artikulua.  Aipa dezagun prozedurari buruz, zarrastel-deklarazioa beharrean dauden mantenu- hartzaileek eska dezaketela, ondorengoek, aurrekoek eta ezkontideak, alegia (Prozedura Zibileko Legearen 757.5 artikulua).  Nafarroan, Bikote Egonkorren Foru Legearen 9. artikuluak, ezkontideez gain ezkongabeko bikote homosexualak eta heterosexualak ere mantenu-obligazioz lotzen ditu.  **** 3.4. Efektuak ****  Esan dugu zarrasteltasunak ez duela jarduteko gaitasunean eragiten, zarrastelaren ondasunen gaineko erregimen berezi bat ezartzera mugatzen da, kuradoretza izenekoa.  Kuradorea ez da zarrastelaren ordezkoa. Kuradorearen zeregina zarrastelak egindakoa kontrolatzea besterik ez da, bere ondarea alferrik xahu dezan ekidin behar du, baina ez besterik.  Zarrasteltasuna deklaratzen duen epaiak zehaztu behar ditu kuradorearen baimena behar duten negozioak, gainontzeko guztiak libreki egin ahal izango ditu zarrastelak.  Zarrastelak kuradorearen baimenik gabe egindakoak deuseztagarriak izango dira (Kodearen 1.301 artikuluaren kariaz), kuradoreak berresten ez dituen bitartean, behintzat.  Kodearen 297 artikuluak dio zarrazteltasun edo prodigalitate-demanda jarri aurretiko ekintzak ezingo direla deuseztatu. Ondorioz, artikulu hori a contrarioirakurrita demanda tarteratu ondoren egindakoak deuseztatu ahal izango dira (beti ere epaileak, azkenik, zarrasteltasun-deklarazioa egiten badu). Epaiaren atzerako eraginaren arrazoia da, prozedurak irauten duen bitartean mantenu-hartzaileak babestea; izan ere, demanda jartzen denetik epaia eman bitarteko tarte horretan zarrastel ustezkoak bere ondare guztia xahu baitezake.  Zarrasteltasun-deklarazioa Erregistro Zibilean inskribatu behar da.  **** 3.5. Aldatzea eta iraungitzea ****  Zarrastelaren jarrerak hobera egiten badu —nahiz txarrera—, prodigalitate- deklarazioa egoera berrira egokitu beharko da. Horretarako, zarrasteltasun- deklaraziorako jarraitutako prozedura bera erabiltzen da, eta, epaileak erabakitzen du zarrastel-deklarazioa indarrik gabe utzi behar den edo beste nolabaiteko egokitzapenak behar dituen hark.                      182 
