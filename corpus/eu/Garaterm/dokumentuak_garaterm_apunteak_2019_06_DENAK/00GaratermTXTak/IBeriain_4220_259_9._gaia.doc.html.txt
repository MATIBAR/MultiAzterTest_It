








9. GAIA: “BABES ERAKUNDEAK (I): GURASO AHALA”


***** I. GURASO AHALA: BILAKAERA, KONTZEPTUA, EZAUGARRIAK ETA EREMUAK *****

Guraso-boterearen edo guraso-ahalaren eraentza juridikoa azaldu aurretik,
komeni da berez sortzen den galdera bati erantzuten saiatzea, hots, zergatik
arautu guraso eta umeen arteko harremana? Bistakoa da famili arteko
harremanetan arau juridikoak baino, beste mota bateko jokabide ereduak
nagusitzen direla: maitasuna eta elkartasuna, eskuarki. Egia da, gizabanakoen
harreman pertsonalen ikuspegitik, guraso-umeen arteko erlazioa desorekatua izan
ohi dela: aita-amek beren seme-alabekiko betebehar gehiago dute, alderantziz
baino. Normalean, gurasoek beren umeak zaindu, hazi eta hezitzeko obligazioak
bete egiten dituzte, inork ezer esan gabe; baina, litekeena da aitak edo amak,
noizean behin, umeekiko obligazio horiek behar bezala ez betetzea. Kasu
horietarako ezartzen ditu, hain zuzen, Kode zibilak arauak edo jarraibideak.

Ohar gaitezen, bestalde, guraso-umeen arteko harremanak ez direla guraso-
boterera mugatzen; Kode zibilaren 110 artikuluaren arabera, guraso-ahalik
gabeko aita-amak umeekiko mantenu obligazioa izaten jarraitzen dute, eta beren
seme-alabekin egoteko eskubidea ere badute (Kode zibila, 161 artikulua).
Bestalde, ezin esan, behin adin-nagusitasunera helduz gero, guraso-umeen arteko
harremana eteten denik (ikus, adibidez, adin-nagusi diren seme-alabei buruz,
Kodearen 142.2 artikuluak esaten duena).

         1. **** Bilakaera ****

Kode zibilaren jatorrizko idazkeran, guraso-ahalak zuzenbide erromatarreko
patria potestas zelakoaren usaina zuen oraindik.
Gogora dezagun zuzenbide erromatar arkaikoan eta klasikoan, senide guztiakpater
familiasbaten agintepean bizi zirela.Patria potestasdelakoa ondorengo, adoptatu
eta arrogatuen gaineko botere subjektibo kuasi-publikoa zen. Familiako kideen
gaineko bizi eta heriotz eskubideak (vitae et necis) zituenpater familias-ak.
Ondarezko arloan, berriz, seme-alabek eskuratutakoa familiarena kontsideratzen
zen, nahiz eta haieksui iurisizatera iristen zirenean, zenbait ondasun ematen
zitzaizkien (peculium) pertsonalki administra zitzaten. Aro inperialean,pater
familiaszenaren botereak arintzera jo zuen. Ordurako aski murrizturik zegoen,
berez, seme-alabak saldu edo hiltzeko eskubidea.

1981eko maiatzaren 13ko Legeak sakon erreformatu zuen Kode Zibilaren guraso-
botereari buruzko araudia: I. Liburuaren VII. Titulua hustu eta eduki berria
eman zion. Izenburua ere aldatu zion: “De la patria potestad” izatetik, “De las
relaciones paterno-filiales”izatera pasa zen. Aipa ditzagun zeintzuk diren
erreforma horren alderdi nagusiak:

(a) Guraso-ahala aitarena bakarrik izan ordez, guraso biena izango da
aurrerantzean.

Sexu arrazoigatik bereizkeria debekatzen duen KEren 14. artikuluak behartu zuen
legegilea egokitzapen horretara.

(b) Erreformaren xedea da guraso-ahala potestasmoduan baino gehiago, funtzio
bezala taxutzea, KEren 39.3 artikuluari jarraiki.

(d) Bestalde, Kodearen jatorrizko araudiaren kezka nagusia seme-alaben peculii
edo ondasunen administrazioa eta kudeaketa zen; sistema berrian, ordea, umeen
garapen pertsonalari eta haien nortasun eskubideei erreparatzen zaie bereziki
(ikus, Kode Zibilaren 154.2 artikulua). Babes erakunde bilakatu da, ez gurasoek
haien “mende” dauden seme-alabekiko duten “botere” soila.

(e) 1981eko erreformak epailearen kontrolpean jarri zuen guraso-ahala eta baita
muga ugari ezarri ere.

Alde horretatik, ohar gaitezen, guraso-ahalaren historia, jatorrian botere
patriarkal absolutu izatetik bukaeran ahalmen murritz eta kontrolatu izatera
heldu den erakundearena da.

(f) Aipagarria da ere, erreforma legeak seme-alaba desgaituen adin-
nagusitasunaz hareago luzatzen duela guraso-ahala.

Azkenik, aipatu, 1996ko urtarrilaren 15eko Lege Organikoak, Adin txikiaren
Babesari buruzkoak, aldaketa gutxi batzuk eragin dituela guraso-ahalaren
araudian, bereziki, 158. artikuluan, epailearen zereginak indartzeko.
**** 1.2. Kontzeptua ****

Gurasoek haien emantzipatu gabeko umeekiko duten utzi ezinezko eskubide eta
betebehar multzoa da guraso-ahala edo guraso-boterea, hala nola: umeak etxean
edukitzea, mantentzea, hezitzea eta haientzat probetxugarri izan daitezkeen
jarduketa juridiko orotan haiek ordezkatzea.

Azpimarratzekoa da guraso-ahala gurasoen eskubide subjektiboa baino, funtzio
juridikoadela, ez baitu titularren onura bilatzen, umeena baizik.

**** 1.3. Ezaugarriak ****

   1. Utzi ezina, ez baitago gurasoen mende guraso funtzioari uko egitea.

   1. Eskualda ezina, gizakion komertziotik kanpo baitago (res
      extracommercium).

   1. Preskribi ezina:umeak adin txikiak diren bitartean luzatzen da, eta
      gerora ere, seme-alabak desgaituz gero.





1.4. Eremuak

Kode Zibilaren 154 artikuluak dio emantzipatu gabeko adin txikiak guraso-
ahalpean daudela.

Erakunde hau umeen onuran erabili beharko da beti, esaten du artikulu horrek
berak, ume bakoitzaren nortasuna kontutan izanik. Adimen nahikoa duten seme-
alaben iritzia entzun egin beharko da.

Argi dago, beraz, hazi ahala umearen iritzia eta bere nortasuna aintzat hartu
behar direla edozein erabaki hartzerakoan.

Aipatu artikuluak (154.ak) hiru eremu bereizten ditu guraso-ahalaren
erabilerari dagokionean, halaber: arlo pertsonala (154.2.1 artikulua),
ondarezkoa (154.2.2 artikulua) eta umeen ordezkapena (154.2.2 artikulua). Azter
dezagun jarraian eremu bakoitzari buruzko araudia.

***** II. GURASO AHALAREN EDUKIA *****
***** 2.1. Arlo pertsonala *****

Adin txikien eremu pertsonalari dagokionean zenbait betebehar garrantzitsu
dituzte gurasoek:

(1) Umeak zaindu, bestela esanda, umeen beharrei egoki erantzun. Egin behar
hori orokorra da eta beste guztiak barne hartzen dituela esan daiteke.

Edonola ere, umeak zaintzea ez dagokie guraso-ahalduneisoilik, betebehar hori
dute ere guraso-botererik gabeko aitak eta amak (Kode Zibilaren 110 eta
111artikuluak). Horretaz, guraso-botererik ez duen aitari edo amari ahal hori
duen beste gurasoaren jarduera kontrolatzea egokitzen zaio, guraso-ahala duenak
umea behar den bezala zaintzen duela ziurtatzeko.

(2) Beraiekin egon. Umeekin egoteko obligazioak ez du esan nahi denbora guztia
beraien ondoan igaro behar denik. Zilegi da, noski, lana, oporrak edo ikasketak
direla eta, gurasoetako bat edo biak bolada batean umeengandik urruntzea. Puntu
honetan sartu beharko dugu 42/2003 Legea, azaroaren 21ekoa, iloba eta aitite-
amamen arteko harremana arautzen duena, alegia. Lege honek Kode Zibilaren
zenbait artikulua aldatzen ditu: 90, 94, 103, 160. 2 eta 3 eta 161. Guraso-
botereari dagokionez, bereziki, azken biak dira aztertu beharreko aldaketak. KZ
160 atalaren aldaketa “senideak” eta “hurbilekoak” dioen tokian aitite-amamen
aipamen berezia gehitzean datza, zehaztuz hauen bisita eskubideak ezin duela
gurasoek bete behar dituzten erabaki judizialak urratzeko bide bezala
funtzionatu. KZ 161 artikuluan gehitzen da, baita, aitite-amamen aipamena.

Bestalde, gurasoak elkarrengandik bananduta bizi direnean, umeekin bizi ez den
gurasoak tarteka haiekin egoteko eskubidea du (aste buruetan, bakaziotan, eta
horrelakoetan). Bisita eskubidea dute ere guraso-ahalik gabeko aitak edo amak,
epaileak besterik agintzen ez duen bitartean (ikus Kodearen 94 eta 160.1
artikuluak).

(3) Mantenua eman. Umeak mantentzeak zera esan nahi du: elikatu, jantzi, etxean
izan, gaixorik daudenean osatu, eta abar.

Gurasoak banandurik daudenean, umeekin bizi ez den gurasoak umeen
mantenurakopentsiobat ordaindu beharko du, epaileak kontrakorik esaten ez badu
edo eta gurasoak akordio ezberdin batetara heltzen ez badira.

Betebehar hau ere, aurrekoak bezala, famili arteko elkartasun-eredu
orokorretatik eratortzen da, eta ez guraso-ahaletik soilik. Hori dela eta,
guraso guztiek, baita guraso-ahalik gabeek ere beren umeak elikatzeko
betebeharra dute (Kode Zibileko 110 eta 111 artikuluak jarraiki).

Seme-alaba adin-nagusiak gurasoekin bizi badira (gure gizartean ia beti
gertatzen da hori), ikasteari uzten dioten arte luzatzen da mantenu obligazioa
(horrela agintzen dute Kode Zibilaren 142 eta hurrengo artikuluek).

(4) Hezi. Gurasoek seme-alabak hazteaz gain, hezi ere egin behar dituzte; eta
hezkuntza horren xedea adin-txikien nortasunaren garapen osoa eta betea
erdiestea da (hala dio Espainiar Konstituzioaren 27.2 artikuluak).

Jakina denez, hezkuntza ez dago gurasoen esku bakarrik, irakaskuntza zentroek
osatu behar dute zeregin hori; zentro horiek, beti ere, gurasoek libreki
aukeratutakoak izan behar dute.

Betebehar horietan huts egiten badute gurasoek, Kode Zibilaren 158 artikuluaren
arabera (1/1996 Lege Organikoak ezarria), epaileak neurriak har ditzake:

   1. Seme-alaben mantenua ziurtatzeko, baldin eta gurasoek ez badituzte umeak
      behar bezala elikatzen, janzten eta etxean izaten.

   1. Guraso-ahalaren gaineko aldaketek (aita eta ama banantzen direnean, esate
      baterako) umeei kalterik eragin ez diezaien.

   1. Umea arriskutik aldentzeko (tratu txarretatik, adibidez).

***** 2.2. Seme-alabak ordezkatzea *****

Jakina da, jadanik, adin-txikien jarduteko gaitasuna oso mugatua dela;
salbuespenak salbuespen, ezin dute kontraturik egin, ez eta jaraunspena onartu
edo auzitan aritu. Jarduteko gaitasun murrizketa hori osatzeko dago, hain
zuzen, umearen ordezkaritza legala. Ordezkaritza horren kariaz, ordezkaria
ordezkatuaren ordez jarduten da eta hark egindakoak ordezkatuaren gune
juridikoan izango ditu ondorioak. Adin txikia guraso-ahalaren babespean badago,
gurasoak izango dira haren legezko ordezkari (Kodearen 162.1 artikuluaren
arabera). Umeen ordezkapena, beraz, guraso-ahalaren funtzioetako bat dela esan
daiteke.

Gurasoen ordezkaritza nahiko zabala eta orokorra bada ere, gogoratu beharra
dago Kodearen 162.2 artikuluak ordezkapen horren zenbait salbuespen
aurreikusten dituela:

(1) Umearen nortasun-eskubideak, bere heldutasunaren arabera laguntzarik gabe
balia ditzakeenak. Nortasunaren eskubideak (intimitatea, irudia, ohorea,
osotasun fisikoa, eta abar) guztiz pertsonalak dira eta titularrak bakarrik har
ditzake haien gaineko erabakiak.

Ondorioz, adin txikiak berak baliatu ahal izango ditu eskubide horiek
horretarako heldutasun nahikoa iristen duenean, bitartean, ezingo ditu eskubide
horien gaineko urrapenik onartu (ez berak eta ez bere ordezkariek).

Hala ere, zenbaitetan ezinbestekoa da eskubide horien gaineko erabakiak
hartzea, tratamendu medikoak onartzea kasu. Gaixoaren autonomiari buruzko lege
berriaren arabera (Azaroaren 14ko 41/2002 Legea) adin txikiak heldutasun
nahikorik ez badu, haren legezko ordezkariek eman beharko dute ebakuntza
egiteko baimena, nahiz eta, umeak hamabi urte edo gehiago baditu, bere iritzia
kontutan izan beharko den; ordea, adin txikia nahiko heldua bada berak erabaki
beharko du tratamendu medikoa hartu nahi duen ala ez. Heldutasun nahikoa
presumitzen zaio hamasei urte edo gehiago dituenari (ikus 41/2002 Legearen
9.3.cartikulua).

(2) Ordezkaritzarik ez da behar izaten umeak bere kabuz egin ditzakeen beste
zenbait ekintzatarako (162.2.1 artikulua), hots, Kodearen 625, 626, 663.1, 1245
eta 1246.3 artikuluetan jasotzen direnak. Multzo horren barruan sar ditzakegu
ere, adin txikiak bere ekimenez, eta gurasoen (edo tutorearen) laguntzaz edo
asistentziaz egin ditzakeenak (ikus, esate baterako, 20.2.b, 21.3.b, 124, 157,
177.1, 443, 1.329 eta 1.338 artikuluak). Horren adibide, umea prestazio
pertsonaletara behartzen duen kontratua: Kodearen 162 artikuluaren arabera,
gurasoek sinatzen dute kontratua, baina adin txikiak onartu egin beharko du
aurretik, hartarako adimen nahikoa baldin badu (adibidez, umea telebistarako
iragarki bat egitera behartzen duen kontratua).

(3) Guraso eta umeen arteko interes-gatazka dagoen negozioetan (162.2.2
artikulua). Demagun aiton-amonen jaraunspenaren banaketa egin behar dela guraso
eta seme-alaben artean; agerikoa da gurasoek bere alde egiteko arriskua dagoela
umeen kaltetan; kasu horietarako, Kodearen 163 artikuluak neurri bereziak
xedatzen ditu: guraso bien interesak badaude jokoan, epaileak, ofizioz nahiz
edozein interesatuk hala eskatuta (Ministerio Fiskala barne), defentsari
judiziala izendatuko die adin txikiei (ikus, defentsariaren izendapena nola
egiten den Kodearen 300. artikuluan). Aldiz, adin txikien interesa guraso bakar
bati kontrajartzen bazaio, orduan, beste gurasoa izango da ordezkari.

(4) Azkenik, badira gurasoen administraziopetik at dauden ondasunen gaineko
erabakiak. Ondasun horiek zein diren aurrerago esango dugu, 164.2 artikulua
aztertzerakoan (ikus 5.5.4 puntua).

***** 2.3. Ondarezko arloa *****

Gogora dezagun adin txikiak ondarearen titular izan daitezkeela, baina ezin
dituztela bere ondasunak administratu.

Umeen ondasunen administrazioaren gaineko arauak eta xehetasunak Kode Zibilak
ematen ditu 164 artikulutik 168 artikulura bitartean.
**** 1. Arau orokorrak ****

Aipatu 164 artikuluaren arabera, gurasoek administratuko dituzte beren seme-
alaba adin txikien ondasunak.

“Administrazio” hitzak zer esan nahi du hemen? Zentzu zabalean ulertu beharra
dago gurasoen administrazioa. Ondasunen kontserbazio eta kudeaketa arruntaz
gain, umearen ondareaz xedatzeko eskubidea dute, nahiz eta erabakiak bermatzeko
zenbait ziurtasun neurri hartzera behartuko dituen Kodeak (ikus, aurrerago
5.5.4 puntua).

Administrazioak nolakoa izan behar duen esaten du, lehenik, Kodeak, 164.1
artikuluan: “Los padres administrarán los bienes de los hijos con la misma
diligencia que los suyos propios, cumpliendo las obligaciones generales de todo
administrador y las especiales establecidas en la Ley Hipotecaria”.

Gurasoen arreta-betebeharraren neurriairizpide subjektiboz ezartzen da. Beraz,
gurasoek bere ondasun propioak nola, hala administratu beharko dituzte ere
umeenak.

Kontua da, irizpide horren arabera, gurasoek beren ondarea gaizki
administratzen badute, zaila izango dela umeena ondo administra dezaten
eskatzea. Ondorio hori zuzentzeko daude, hain zuzen, beranduago aztertuko
ditugun 167 eta 168 artikuluak.

Bestalde, aztertzen ari garen artikuluak dio, gurasoek administratzaile ororen
obligazio arruntak bete behar dituztela.

Zenbaiten ustez, horien artean, adin txikien ondasunen inbentarioa egitea dago;
Kode Zibilak, erreforma aurretik, espresuki ezartzen zuena.

Azkenik, administratzailearen betebehar arruntekin batera, Hipoteka Legearen
obligaziobereziak aipatzen ditu Kodeak. Izan ere, Lege horren 190 eta 191
artikuluek zera ezartzen dute: gurasoetako bat dibortziatu eta berriz ezkontzen
denean, bere administraziopean dauden adin txikiaren ondasun higiezinak Jabetza
Erregistroan inskribitu beharko ditu haren izenean (aurretik inskribituta ez
badaude, behintzat) eta, horretaz gain, ondasun higigarrien administrazio
zuzena ziurtatzeko, bere ondasun propioak hipotekatu beharko ditu bigarrenez
ezkondutako guraso horrek.

Kodearen 167 artikuluak, berriz, administrazio desegokiaren gaineko neurriak
hartzen ditu. Artikulu horren arabera, gurasoen administrazioak arriskuan
jartzen baditu adin txikien ondasunak, epaileak ondasun horiek salbatzeko
neurriak hartu ahal izango ditu, administratzaile berezi bat ezarriz, esate
baterako.

Administrazioari buruzko azken neurri orokorra Kodearen 168 artikuluak xedatzen
du: guraso-ahala amaitzerakoan, seme-alabek administrazioaren gaineko kontuak
emateko eska diezaiekete beren gurasoei. Hiru urteko epea izango dute
horretarako, jarduteko gaitasun osoa eskuratzen dutenetik. Eta ez hori
bakarrik, gurasoen dolo edo kulpa larriz administraziopeko ondasunen bat
galtzen bada, indemnizatu egin beharko diote umeari (ondasunaren titularrari,
alegia), ondasun horren galerak eragindako kalteengatik.

**** 2. Gurasoen administraziotik at geratzen diren ondasunak ****

Badira zenbait ondasun gurasoek ezin administra ditzaketenak, Kodearen 164.
artikuluaren bigarren atalean jasota daudenak, hain zuzen. Ikus dezagun zein
diren ondasun horiek eta zergatik geratu diren gurasoen ikuskapen eta
zaintzatik kanpo:

(1) Umeei hirugarren batek edo batzuek doan emandako ondasunak, baldin eta
dohaintza-egileak gurasoen administraziotik kanpo geratu behar dutela xedatu
badu. Gehienetan, jaraunspena, legatu edo bestelako dohaintzak izaten dira,
zeinen zaintzarako administratzaile berezia ezartzen duen dohaintza-egileak.

(2) Umeari dagokion jaraunspena, baldin eta bere gurasoen desjaraunspenaren
ondorio bada hura. Izan ere, guraso bien nahiz bietako baten portaerak
jaraunspenik gabe lagatzen dituenean, pentsatzekoa da beren umeei egokitzen
zaizkien ondasun horiek gaizki administratzeko arriskua dagoela (beretzat izan
beharko liratekeela uste izan baitezakete gurasoek). Nork administratzen du,
orduan, jarauntsitako ondarea? Beste gurasoak, bat bakarra bada jaraunspenik
gabe zigortua; eta biak desjarauntsi badituzte, berriz, kausatzaileak berak
nahiz epaileak izendatutako pertsona izango da administratzaile.

(3) Gurasoen administraziopetik kanpo daude ere hamasei urtetik aurrerako adin
txikiak bere lanaren ondorioz eskuratu dituen ondasunak. Edonola ere, gogora
dezagun, Kodearen 323 artikuluak diona: adin txiki emantzipatuak gurasoen
baimena behar du bere ondasunen gaineko erabaki garrantzitsuak hartzeko; hori
dela eta, gurasoen onespena beharko du adin txikiak, artikulu hartan jasotzen
diren erabakiren bat hartu nahi badu, nahiz eta horretarako bere lansaria
erabili.

**** 3. Familiako kargei aurre egiteko seme-alaben ekarpena ****

Kode Zibilaren 165 artikuluak honela dio: “pertenecen siempre al hijo no
emancipado los frutos de sus bienes”. Arau hori ulertzeko erreforma aurreko
xedapenak izan behar dira kontutan, zeinen arabera, gurasoek seme-alaben
mantenu-obligazioaren truke, haien ondasunen fruituak beregana baitzitzaketen.
Aipatu 1981eko erreformak desagerrarazi egin zuen ahalmen hori, eta, haren
ordez, agindu zuen, seme-alabek, gurasoekin bizi diren bitartean, familiako
kargak arintzen lagundu behar dutela, ahal duten neurrian (Kodearen 155.2
artikuluan).

Gaur egun, adin-nagusi asko gurasoen etxean bizi izaten da ikasketak amaitu eta
lana aurkitu arte. Aplikagarri al zaie horiei 155.2 artikulua? Seguruenik ez.
Burujabetuz gero, umeen gaineko guraso-ahala desagertu egiten da eta, beraz,
guraso-ahalari buruzko xedapenak ezingo dira kasu horietara aplikatu. Hala eta
guztiz, semea edo alaba adin-nagusia gurasoen etxean bizi denean familiarteko
elkartasun betebeharra izango du, Kode Zibilaren 142 eta hurrengo artikuluen
arabera; ez baitago arrazoirik adin txikiak adindunak baino okerrago tratatzeko
familiako kargak arintzeko orduan.

Hala baina, ezingo dira familiako kargak arintzen laguntzera jarri adin
txikiari doako tituluz nahiz gurasoen desheredazioz egokitutako ondasunak,
salbu, gurasoek mantenurako beste bitartekorik ez dutenean. Kinka horretan,
epaileari baimena eskatu ahal izango diote beren seme-alaben ondasun berezi
horiek erabili ahal izateko (ikus Kodearen 165.3 artikulua).

Gurasoek umeen ondasunen fruituak familiako gastuak ordaintzeko erabiltzen
dituztenean, ez dute erabilitakoaren konturik eman behar (Kodearen 166.2
artikulua).

**** 4. Gurasoek umeen ondasunez xedatzeko ahalmena ****

Gurasoek beren umeen ondasunez xedatzeko ahalmena izan arren, Kodearen 166
artikuluak epailearen baimena eskatzen du honoko erabakiak hartzeko:

Lehen esan dugu, gurasoek, beren seme-alaben ondasunen administrazio arruntaz
gain, ondasun horiez disposatzeko eskubidea ere badutela. Ohar gaitezen, ez
dela erraza gurasoen xedatzeko ahalmenak egoki arautzea; izan ere, ahalmen hori
gehiegi zabalduz gero, umeen ondasunak arriskuan jar litezke, aldiz, behar
baino gehiago murriztuz gero, kudeaketa zaildu egingo litzateke. Guraso-
ahalaren 1981eko lege-erreformak zuhurtziaz arautzen du xedatzeko ahalmena,
kontrolak gehituz eta botere hori mugatuz.


(1) Umeei dagozkien eskubideei uko egitea. Kalte-galeren ordaina jasotzeko
eskubidea, esate baterako.

(2) Adin txikien zenbait ondasun saldu edo kargatzea;bereziki, ondasun
higiezinak, merkataritza eta industria etxeak eta ondasun preziatuak. Ondasun
horiei buruz, ikus emantzipatuaren xedatzeko gaitasunari buruz esandakoa (3.5
puntua). Bestetik, epailearen onespena behar da ere higigarrien baloreak
besterentzeko eta kargatzeko (enpresa baten akzioak, esate baterako), salbu
eragiketaren ondoriozko etekina ondasun seguruetan inbertitzen denean (ikus
Oinordetza Zuzenbideari buruzko liburukia).

(3) Seme-alabei egokitutako jaraunspenei, legatuei eta dohaintzei uko egitea.
Horretarako ere, epailearen baimena beharko dute gurasoek. Epaileak baimenik
ematen ez badu, onartutzat jo behar da dohaintza, jarauntsia edo legatua; azken
biak, beti ere, inbentario-emaitzaren arabera.

Gurasoek epailearen baimenik gabe egindako xedatze-ekintzen balioari buruz
Espainiar Auzitegi Gorenak dio epailearen aurretiazko onarpenik gabe egindako
negozioak ez direla guztiz deusezak, deuseztagarriak baizik (ikus, Espainiar
Auzitegi Gorenaren 1987ko martxoaren 30eko epaia, 1994ko maiatzaren 9koa eta
2000ko urtarrilaren 21ekoa). Horrek zera esan nahi du, umeak adin-nagusitzen
direnean, gurasoen ekintzak deuseztatu edo berretsi ahal izango dituztela, Kode
Zibilaren 1.301 artikuluan oinarrituz, lau urteko epearen barruan.

Aldiz, seme-alabak hamasei urtetik gorakoak direnean, epailearen kontrolik gabe
har daitezke erabaki guzti horiek, nahikoa izango da adin txikiak agiri
publikoan onartzen badu delako eragiketa juridikoa (Kode Zibila, 166.3
artikulua).



***** III. GURASO AHALAREN EGIKARITZA *****

1981eko lege-erreforma aurreko araudian ez bezala, Kodearen 154. artikulu
berriak dio seme-alaba adin txikiak aitaren eta amaren guraso-ahalpean daudela.
1981eko erreforma arte, aldiz, aitak zuen guraso-ahala, eta aita falta zenean
bakarrik ematen zitzaion guraso-ahala amari.

Guraso-ahala izateko aitatasuna eta amatasuna determinaturik egon behar dira
legez. Ondorioz, ez dute guraso-ahalik: adin txikia bere umetzat aitortu ez
duen aitak, amaren bortxaketarengatik kondenatutako gizonak (Kode Zibilaren 111
artikulua), ez eta prozedura judizialean bere aitatasuna ukatu duenak (ikus,
Espainiar Auzitegi Gorenaren 1987ko uztailaren 23ko epaia).

Edonola ere, bereizi egin behar dira guraso-ahalaren titular izatea eta ahalmen
hori egikaritzea. Litekeena da guraso-ahala aitarena eta amarena izatea
(“baterako titulartasuna” esaten zaio honi), baina bietako bati bakarrik
egoztea guraso-ahalaren egikaritza (gurasoak banandurik bizi direnean, kasu).
Aurrerantzean egikaritzari buruz bakarrik arituko gara.

Nolakoa izan daiteke, bada, egikaritza hori?

**** 3.1. Elkarrekin bizi diren gurasoak ****

Gurasoak elkarrekin, etxe berean bizi direnean guraso-ahala batera edo
banandurik egikari dezakete.
*** a) Egikaritza bateratua ***

Normalena, baterako egikaritza izango da (Kodearen 156.1 artikuluak aitortzen
duen legez). Hala ere, zaila izaten da erabaki guztietarako guraso biak bildu
eta ados jartzea; errazagoa da batek erabakia hartzea bestearen isileko
onespenarekin. Horrela dio Kode Zibilaren 156 artikuluak bigarren egikaritza
mota honi buruz:

   1. Guraso batek bakarrik har ditzake umearen edo umeen gaineko erabakiak
      bestea ados badago (156.1 artikulua).

   1. Ez da bien onespena beharko usadioen araberako ekintza arruntetarako
      (ilea moztu, arropa erosi, umea lagunaren etxera lotara eraman, eta
      abar).

   1. Larrialdietan zer egin jakiteko guraso baten erabakia nahikoa izango da
      (ebakuntza kirurgikoa egiteko, adibidez).

Zer gertatzen da gurasoak ados jartzen ez badira umearen gaineko erabaki
garrantzitsu baten gainean (semea edo alaba zein eskoletara bidali, esate
baterako)? Guraso bien iritziak berdin balio duenez, epailearen laguntza
beharko da erabaki hori hartzeko. Kodearen 156.2 artikuluak agintzen du
epaileak gurasoen argudioak eta umearen iritzia entzun ondoren aitari edo amari
eman beharko diola erabakitzeko ahalmena (ez du, beraz, epaileak zuzenean
erabakitzen). Edonola ere, esan beharra dago, oso noizean behin baino ez dela
konponbide horretara jo behar izaten.
*** b) Bakarkako egikaritza ***

Esan dugu, gurasoak elkarrekin bizi direnean, batera hartzen dituztela,
eskuarki, umeen gaineko erabakiak; zenbaitetan, ordea, guraso bati bakarrik
dagokio egikaritza. Ikus dezagun noiz gertatzen den horrelakorik:

   1. Gurasoetako bat ezindua dagoenean (ez gai deklaratu duenean epaileak,
      absente dagoenean edo beste edozein arrazoigatik guraso bezala aritzeko
      adimena edo gaitasun fisikoa galdu duenean). Ikus, Kode Zibilaren 156.4
      artikulua.

   1. Bigarrenik, gurasoak ez direnean ados jartzennahiz beren betebeharrak
      betetzeko arazo larriak dituztenean, epaileak, bietako bati eman
      diezaioke guraso-ahalaren egikaritza osoa edo, bestela, bien artean
      funtzioak bana ditzake (esaterako, batek umearen arlo pertsonaleko
      erabakiak har ditzala eta besteak ondarezkoari dagozkionak). Gehienez
      ere, bi urteko iraupena izan dezake neurri judizial horrek.

**** 3.2. Banandurik bizi diren gurasoak ****

Kodearen 156.5 artikuluak dio gurasoak, dibortzio edo legezko banaketarik egon
gabe ere banandurik bizi direnean, umeak berekin dituenak hartuko dituela
erabakiak.

Nahiko praktikoa ematen du irtenbide honek; izan ere, banandurik bizi diren
gurasoak ez dira beti ongi konpontzen eta horrek asko zaildu ohi ditu baterako
erabakiak, umeen kaltetan.

Hala ere, etxetik kanpo bizi den gurasoak erabakietan parte hartu nahi badu,
epaileari eska diezaioke guraso-ahal egikaritza bien artean banatzea. Epaileak
berriz umeentzako onuragarrien den erabakia hartuko beharko du beti.

Baldin eta gurasoak dibortziaturik edo legez banandurik badaude, edo eta beren
ezkontza deuseza deklaratu bada, epaileak esan beharko du umeak zein
gurasorekin bizi behar duen eta guraso-ahalaren egikaritza nori dagokion (ikus,
Kodearen 90.1 eta 92.2 artikuluak).

***** IV. ETETEA, KENTZEA ETA IRAUNGITZEA *****

Guraso-ahalaren krisi egoerak aztertu behar ditugu segidan. Ikus dezagun
lehendabizi etetea edo suspentsioa, eta ondoren aipatuko ditugu guraso-boterea
kentzea eta iraungitzea.
**** 4.1. Etetea ****

Kodeak ez du “etete” hitza erabiltzen, baina, arautzen dituen zenbait egoerek
berez dakarte guraso-ahalaren etena. Hala nola, baterako egikaritza eragozten
duten arazoak daudenean (Kodearen 156.2 artikulua); ausentzia, ezintasun edo
ezgaitze kasuetan (156.4 artikulua); gurasoak banandurik bizi direnean (156.5
artikulua) eta gurasoak dibortziatzen direnean (92.4 artikulua).

Besterik eman badezake ere, guraso-ahalaren egikaritza etetea ez da zigorra.
Kodeak ez du behintzat, zigortzat jotzen: umeen hoberako izango den
funtzionamendu modu bat besterik ez da.

**** 4.2. Kentzea ****

Etetea ez bezala, guraso boterea kentzea zigortzat jotzen da.

Guraso-ahala kendu, guztiz edo zati batean egin daiteke. Epaileak hartu
beharreko erabakia da hori. Noiz gertatzen da?

   1. Guraso-ahala kentzera bideratutako prozedura zibil batean, baldin eta
      gurasoetako batek edo biek beren betebeharrak bete ez badituzte, umeak
      arriskuan jarriz (ikus, Espainiar Auzitegi Gorenaren 1996ko urriaren 18ko
      epaia).

   1. Guraso batek edo biek guraso-ahala kentzera daramaten delituak egin
      badituzte: umeen sexu-askatasunaren aurkako ekintzak, erditze-suposizioa
      edo gurasotasunari buruzko iruzurra eta familia-uztea. Ikus Zigor
      Kodearen 226 eta 233 artikuluak.

   1. Ezkontza desegiteko prozedura baten barruan, hartarako arrazoirik balego,
      epaileak guraso-ahala kentzeko erabakia har dezake.

Guraso bati bakarrik kendu bazaio guraso-ahala, besteak hartuko du ardura eta
titulartasun osoa. Biei kendu bazaie, berriz, umea tutoretzapean jarriko da
(hala agintzen du Kodearen 222.1 artikuluak).

**** 4.3. Iraungitzea ****

Logikoa denez (eta Kode Zibilaren 169 artikuluak esaten duelako), gurasoetako
bat nahiz umea bera hiltzean, guraso-ahala bukatu egiten da; baita umea adin-
nagusitzen denean edo eta emantzipatzen denean. Azkenik, umea adopzioan emanez
gero, guraso biologikoek galdu egiten dute beren guraso-ahala eta legezko
guraso berriei ematen zaie.

***** V. LUZATZEA ETA BERREMATEA *****

Esan dugu orain baino lehen, 1981eko erreforma legeak ekarritako berrikuntza
aipagarrienetako bat dela guraso-ahala iraungi ordez, luzatzea edo
berreskuratzeko aukera.

Kodearen 171 artikuluak zera dio guraso-ahalaren biziraupenari buruz:

   1. Desgaitutako adin txikia (ikus Kode Zibilaren 201 artikuluak horren
      gainean xedatutakoa), adin-nagusitasunera heltzen denean, tutoretza
      ezarri ordez, haren gaineko guraso-ahala luzatu egingo zaio automatikoki.
      Horrela ez da prozedura berrietan denborarik galdu behar eta, gainera, ez
      da desgaituaren gaineko babes-hutsunerik gertatzen.

   1. Guraso-ahaletik irten eta gero ezgaitzen bada semea edo alaba, gurasoek
      beren guraso-ahalmena berreskuratzeko aukera dute, hala eskatuta, baldin
      eta ezgaitua beraiekin bizi bada eta ezkongabea bada; izan ere, ezgaitua
      ezkondua bada, bere ezkontideak izango du zaintzeko ardura eta ez
      gurasoek.


194

