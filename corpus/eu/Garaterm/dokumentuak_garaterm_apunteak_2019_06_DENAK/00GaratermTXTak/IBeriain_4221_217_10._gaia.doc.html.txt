








                       10._GAIA:_“BABES_ERAKUNDEAK_(II):
                 TUTORETZA_ETA_BESTE_ZAINTZA_ERAKUNDE_BATZUK”

***** I. SARRERA *****

EKren 39.2 eta 49 artikuluek diote aginte publikoak adin txikien eta ezgaituen
babesa bermatu behar duela beti. Horrek esan nahi du, edozein dela egoera
(guraso-ahalak huts egiten duenean, esate baterako), ordezko babes modu egoki
bat eman behar zaiela adin txikiei eta gaitasunik gabekoei.

Babes-erakunde berezi hauen jatorrizko arauketa zeharo aldatu zuen 13/1983
Legeak, Konstituzio espainiarrean jasotako printzipioetara egokitzeko asmoz.
Erreforma aurreko araudiak tutoretza mota bakarra aurreikusten zuen tokian
babes-mota anitza antolatzen du, orain, Kodeak: tutoretza, kuradoretza,
defentsa judiziala edo egitatezko zaintza.

Babes-erakunde guzti horien artean graduazio bat edo hurrenkera bat dago. Babes
osoagoa eskaintzen duen erakundetik hasi, tutoretzatik, hain zuzen, behin-
behinekoenera, egitatezko zaintzara.

Aipatu erreformaz gain, 1987ko azaroaren 11ko, 21/1987 Legeak Kodearen I.
Liburuaren VII. Tituluan adin txiki babesgabeak zaintzeko erakunde berriak
sortu zituen: tutoretza automatikoa, zaintza administratiboa eta familian
hartzea.

Azkenik, 1/1996 Lege Organikoak, pieza berri bat gehitzen dio adin txikien
babes sistemari: arrisku egoeran dauden adin txikien babesarena, zeina
Administrazioari dagokion eta ez pertsona pribatuei.

Esan gabe doa arau mordo horrek hain erregulazio korapilatsua eta nahasia sortu
duela, non askotan ez dakigun egoera bakoitzari zein arau dagokion, erakunde
zibil eta administratiboak gainjarri egiten baitira.

Azter ditzagun jarraian aipatu erakundeak banan-banan.

***** II. TUTORETZA *****
**** 2.1. Kontzeptua ****

Tutoretza da, guraso-ahalaren ondoren, legeek sortutako babes-erakunde osoena.
Babes-erakunde burua dela esan genezake. Horren adierazgarri, tutoretza
arautzeko Kodeak erabiltzen dituen hirurogeita hamar artikuluak (Kode Zibilaren
I Liburuaren X Tituluaren II Kapitulua). Araudi osoena duen erakundea izateak
berez dakar gainontzeko babes-erakundeetan lege-hutsuneak gertatzen direnean,
tutoretza jo behar izatea arautu gabeko suposamenduei erantzuna emateko.
Tutoretzaren kapitulua subsidiarioki aplikatzen zaie, beraz, gainontzeko
erakundeei.

Tutoretzak tutoretzapekoaren legezko ordezkaritza dakar bai arlo pertsonalean
eta baita ondarezkoan ere.

Aitzitik, gurasoei ez bezala, tutorearikontrol bereziakezartzen dizkio Kodeak
bere funtzioa egoki bete dezan eta bere postuaz balia ez dadin.

**** 2.2. Tutoretzapean dauden pertsonak ****

Tutoretzaren onuradun edo tutoretzapeko izan daitezke, Kode Zibilaren 222
artikuluaren arabera:

   1. Guraso-ahalpean ez dauden adin txikiak eta guraso-ahalpean egonda ere,
      babesgabeko egoeran daudenak

   1. Ezgaituak, baldin eta ezgaitze epaiak tutoretzapean egon behar dutela
      erabaki badu

   1. Ezgaituak beren gaineko guraso-ahal luzatua amaitu ostean.

**** 2.3. Tutorea izenda dadin eskatzera behartuak ****

Egoera bi bereizi behar dira:

Lehenik, hemezortzi urtetik beheragoko ume desanparatu edo babesgabeak.
Kodearen 172.1 artikuluari jarraiki, Administrazio eskudunak du pertsona horiek
lokalizatu eta bere babespean hartzeko obligazioa; eta behin hori eginda, adin
txikiaren gaineko tutoretza arrunta deklara dezan eskatu behar dio epaileari
(ikus Kodearen 239.1 artikuluak agintzen duena). Ohar gaitezen: legegilearen
asmoa da tutoretza lehenbailehen sortzea, babes beharrean dagoena arriskutik
aldentzeko. Baina 239. artikuluaren erredakzio berrian (41/2003 Legeak
emandakoa) argi ageri da ezin bada tutoretza arrunta sortu, entidade publikoak
bere gain hartu beharko duela babesgabearen tutoretza.

Administrazioak zereginik ez duen kasuetan berriz (umearen babesgabeko egoerak
ez diren beste guztietan, alegia), Kodearen 228, 229 eta 230 artikuluek
seinalatzen dituzten tutore izatera deitutako pertsonak. Hona:

   1. Fiskala eta epailea, horrelako egoera baten berri dutenean.

   1. Tutore izatera deitutakoak eta egitatezko zaintzailea.
   2. Edozeinek eman dakioke egoeraren berri fiskalari edo epaileari, eta
      hortik aurrera, beraiek erabakiko dute zer egin.

**** 2.4. Tutore izatera behartuak ****

Aipatu 1983ko erreformaz geroztik, tutore izan daitezkeen lagunen multzoa
zabaldu egin da, eta baita horien artean tutore izan behar duena aukeratzeko
sistema ere. Orain, epaileak askatasun handia du Kodeak izendatutako guztien
artean tutore izateko egokiena aukeratzeko.

Kodearen 234.I artikuluari jarraiki, tutore izatera deituak daude. Kontutan
izan, hala ere, artikulu honen edukina aldatu egin duela 41/2003 Legeak.
Horrela geratu da azkenean:

(1) Tutoretzapekoak berak izendatutakoa, Kodearen 223.2 artikuluaren arabera.

(2) Babesa behar duenarekin ezkonduta dagoena, harekin bizi bada.

Dakigunez, ezkontzak berez dakar emantzipazioa, hargatik, ezkontidea ezgaitzen
denerako behar izango da soilik tutoretza. Ezgaitzea ezkondu eta gerokoa nahiz
ezkondu aurretikoa izan daiteke (ikus Kodearen 56.2 artikulua).

(3) Gurasoak.Adin-nagusia desgaitzen denean ezkongabea bada eta gurasoen
etxetik kanpo bizi bada, gurasoak izan daitezke haren tutore (aurretik zigor
moduan guraso-ahala kendu ez bazaie behintzat).

Aldiz, gurasoekin bizi bada guraso-ahala luzatzearekin nahikoa izango da (ikus
5.8. puntua).

(4) Gurasoek izendatutakoa, beraiek falta diren kasurako.Umea adin txikia den
bitartean gurasoek egoki deritzoten tutorea izenda dezakete. Testamentuan nahiz
agiri-publikoan egin behar da aukera hori (KZ 223.1 artikulua). Edonola ere,
gurasoen aukera iradokizun bat besterik ez da, izan ere, epaileak ontzat eman
beharko du aukera hura, eta, tutore izateko aukeratutakoa egokia ez dela
baderitzo gurasoen eskaerari entzungor egin diezaioke.
(5) Epaileak izendatzen duen aurre ahaidea, ondorengoa edo anai-arreba.

(6) Kodearen 235 artikuluaren arabera, zerrenda horretako inor ez badago,
familiatik kanpoko norbait izenda dezake tutore epaileak.

(7) Azkenik, tutore izatera deituak daude babes-gabeen zaintza xedetzat duten
pertsona juridikoak, publikoak zein pribatuak.Ikus Kodearen 242 artikulua.
**** 2.5. Izendapena ****

Esan duguepaileak izendatzen duela tutorea Kodeak 234 eta 235 artikuluetan
seinalaturiko pertsona guztien artean. Tutore izateko pertsona aproposena
aukeratu behar duenez, erabakia hartu aurretik, babes faltan dagoenaren
familiakoak entzun beharko ditu eta baita interesatua ere, adimen nahikoa badu.
Horrela agintzen dio epaileari Kodearen 231 artikuluak.

Tutore zein izango den erabakitzeko orduan babestu behar denaren interesa izan
behar du gogoan epaileak. Hori dela eta, legeak (Kodearen 234.II artikuluak)
aukera ematen dio aipatu zerrendaren ordena aldatzeko (ezgaituaren
ezkontidearen ordez, gurasoak, esate baterako); eta, baita zerrenda horretan
pertsona egokirik ez balego, kanpoko beste edonor aukeratzeko ere, pertsona
juridikoak barne.

Edonola ere, zerrendan iradokitako ordena ez jarraitzea erabakitzen badu,
horretarako arrazoiak azaldu beharko ditu epaileak epaian bertan.

Tutore egokienaren bila ari dela, Kodeak eskatzen du tutoretzapekoa tutorearen
familian sar dadin saioa egin behar dela (234.III artikulua).

Azken irizpide horrekin lotuta gehitzen du legeak (Kodearen 240 artikuluak):
tutoretzapean ipini beharrekoak anai-arrebak badira, pertsona bakar baten
tutoretzapean jartzen saiatu beharko du epaileak, beren arteko harremanari
eutsi ahal izateko.

**** 2.6. Tutore bat baino gehiago izendatzea ****

Aurreko legeriaren arabera tutoretza kargua pertsona askoren artean bana
zitekeen, tutore bakoitzak tutoretzapekoaren eremu bati kasu egin behar
ziolarik; 13/83 Legeak, ordea, tutoretza kargua sinplifikatzera jotzen du.
Hasteko, tutoreak bakarra izan behar duela esaten du Kodearen 236 artikulu
berriak; zenbait egoera berezietarako, berriz, tutore bakarraren printzipioa
albo batera utzi eta tutore bat baino gehiago izendatzeko agintzen du aipatu
artikuluak berak. Zein kasu dira horiek?

   1. Tutoretzapekoaren arlo pertsonala eta ondarezko eremuaren ordezkaritza
      banatzea komeni denean (babesgabeak aberatsa denean, kasu).

   1. Gurasoak direnean tutore izatera deituak

   1. Tutoretzapekoa tutorearen osaba-izeba denean, baldin eta ezkondua badago
      hura.

   1. Gurasoen eskariz, tutore izateko pertsona bat baino gehiago izendatu
      dituztenean.

Tutoretza pertsona bakar batek daramanean erraza da funtzionamenduak nolakoa
izan behar duen ikustea; baina, zer gertatzen da tutore bik edo gehiagok ados
jarri behar dutenean?

Kasu horietarako gehiengoaren araua erabiltzen du Kodeak. Batera hartu
beharreko erabakietan gehiengoak agintzen du, alegia (Kodearen 237.2
artikuluari jarraiki). Tutoreen artean adostasunik ez badago, epaileak
tutoretzapekoaren onuran tutoretza berrantolatzeko aukera du (ikus Kodearen
237.2 artikulua).

Bestalde, tutore bat baino gehiago daudenean, horietako batek tutoretza kargua
galduz gero (ikus 6.2.9 puntuan tutorea tutoretza kargutik apartatzeko
arrazoiak), besteak hartuko du bere kargu tutoretza osoa.

Azkenik, epaileak besterik ez dion bitartean, tutore bakoitza bere erabakien
erantzule izango da eta ez besteena. Zenbaitetan, berriz, tutoretzaren
erabakien ardura solidarioa izango dela erabaki dezake epaiak, gurasoak
direnean tutore, esate baterako. Kasu horietan tutore batek bestearen
oposiziorik gabe egindakoak tutore guztiak egiten ditu erantzule.

**** 2.7. Tutore izateko gaitasun eza, aitzakia eta enkaitzea ****

Esan dugu, tutoretza, guraso-ahalaren antzera, funtzio bat dela: ez da, beraz,
aukerazko kargu bat. Tutore izendatutakoak ezingo dio karguari uko egin edo
aitzakiarik jarri, Kodeak berak jasotzen dituen kasu larrietan izan ezik. Ikus
dezagun jarraian zein diren aipatu kasu larri horiek:

Hasteko, Kodearen 241-246 artikuluek esaten digute zein diren tutoretza
kargurako ezintasun edo gaitasun ezaren arrazoiak. Honakoak:

   1. Guraso-ahala edo zaintza ukatu zaien pertsonak
   2. Aurretiazko tutoretza batetik bidali dituzten pertsonak
   3. Tutore bezala aritzeko egokitasunik ez duela erakusten duten
      delituengatik zigortutakok
   4. Zigor kartzela betetzen ari direnak edo antzeko ezintasun kausan daudenak
   5. Tutoretzapekoaren arerio edo etsai denak, nahiz harekiko interes
      kontrajarriak dituenak
   6. Gurasoek tutoretza kargutik berariaz baztertutako pertsonak
   7. Portaera txarrekoak
   8. Kebratuak eta konkurtsatuak, tutoretzapekoaren ondarezko arloari
      dagokionean.

Goian aipatutakoez gain, Kodeak 251-258 artikuluetan jasotzen dituen egoerak
ere izan daitezke tutoretza ukatzeko edo tutore izateari uzteko aitzakia:
tutorearen adina, gaixotasunak, lanbidea, ohitura eza, eta horrelakoak.
Aitzakia horiek jar ditzake tutoreak kargurako izendatu eta gero, baina epailea
konbentzitu beharko du tutore izateko eragozpen benetan larriak direla,
bitartean, tutore izaten jarraituko du.

Pertsona juridikoek, aldiz, ezin dute inolako aitzakiarik jarri, bitartekorik
gabe daudela izan ezik (baina, tutoretza administrazioari egokitu bazaio,
orduan, aitzakia horrek ere ez du balio). Kodearen 251 artikuluak dio hori.

Azkenik, pertsona bat tutore izendatu ostean, gerta daiteke tutore izateko
eragozpen larriren bat sortzea. Eragozpen horiek ezin dira, ordea, edonolakoak
izan; Kodeak berak zehazten ditu numerus claususbitartez tutorea enkaitzeko
arrazoiak, 247-250 artikuluetan. Aurreko kasuan bezala, hemen ere epaileak
erabaki behar du tutoreak azaldutako arrazoiak nahikoak ote diren tutoretza
kentzeko. Hona Kodeak jasotzen dituen enkaitze arrazoiak:

   1. Kodearen 241-246 artikuluetan jasotako guztiak (hots, gaitasun gabezia
      adierazten duten aurreko guztiak), eratorriak direnean.
   2. Tutorea lanak ez betetzea edo gaizki betetzea.
   3. Behin eta berriro, tutoretzapekoarekin ezin konpondu larriak gertatzen
      direnean

Tutorea kargutik apartatu ostean, beste tutore bat izendatu beharko du epaileak
enkaitze prozedura berean. Tutore berria izendatu bitartean, esan bezala,
aurrekoak bete beharko du funtzio hori, babes beharrean dagoena bakarrik gera
ez dadin. Edonola ere, neurri bereziak har ditzake epaileak arrisku hori
ekiditeko. Kodearen 257 eta 258 artikuluetatik eratortzen da esandakoa.

**** 2.8. Tutoretzaren edukia ****
*** a) Tutoretzapekoaren arlo pertsonalari dagokionean ***

Lehenik eta behin, tutoretzapekoak errespetua eta obedientzia zor dio
tutoreari, (Kodearen 268 artikuluaren esanetan).

Tutoreak tutoretzapekoa zuzen dezake eta epailearen laguntza eska dezake tutore
karguaren eginkizunak egoki betetzeko beharrezkoa bada. Edonola ere, ez da
ahaztu behar, tutoretza tutoretzapekoaren onuran erabili behar dela beti
ahalmen hori.

Gurasoek bezala, tutoreak tutoretzapekoa zaindu egin behar duela dio Kodeak
(269 artikuluak). Baina, zaintzeaz gain beste zenbait zeregin zehatzago
aurreikusten ditu:

(1) Mantenua eman. Kodeak dio “el tutor estará obligado... a procurarle
alimentos”.

Ez dago batere argi betebehar horren esanahia; izan ere, Kodearen 143 eta 144
artikuluen arabera, tutorea ez baitago mantenua ematera behartuta. Legez,
tutoreak ez baizik, familiakoek zor diote mantenua tutoretzapekoari, eta
tutoreak mantenu hori kudeatu besterik ez du egin behar. Demagun, esate
baterako, pertsona edadetu bat desgaitzen duela epaileak eta zaharrentzako
egoitza batean sartzeko baimena ematen duela. Egoitzaren zuzendaria izendatzen
du, gainera, ezgaituaren tutore. Nork ordaindu behar du mantenua? Egoitzak
berak edo ezgaituaren familiakoek?

Edonola ere, kontutan izan, tutorea eta mantenua ematera behartua pertsona bera
izan daitezkeela (gurasoa, ezkontidea, semea...), Kodearen 143. artikuluaren
arabera.

Esandakoaz gain, Kodearen 274 artikuluak zera gehitzen du, gurasoek testamentu
bitartez erabaki dezaketela, tutoreak tutoretzapekoari zor dion mantenuaren
truke tutoretzapekoaren ondasunen fruituak jaso ditzan.

(2) Hezi: hezkuntza eta garapen osoa eskaini, alegia.

(3) Tutoretzapekoa ezgaitua bada, ahaleginak egin behar ditu tutoreak,
tutoretzapekoa osadadin eta berriz ere gizartean sardadin.

(4) Azkenik, egindakoaren gaineko berri eman beharko dio epaileari tutoreak.

*** b) Tutoretzapekoaren legezko ordezkaritza ***

Tutoretzak tutoretzapekoaren legezko ordezkaritza dakar. Horrek zera esan nahi
du, gehienetan, tutoretzapeko adin txikiaren edo ezgaituaren ordez, tutorea
arituko dela kontratuak sinatzen, ondarea administratzen eta bestelako
erabakiak hartzen. Gogoan izan, ordea, Kodearen 162 artikuluak diona: ahal den
guztietan adin txikia bera arituko dela trafiko juridikoan, alegia, bere adimen
mailaren araberako jarduteko gaitasuna aitortzera jo behar dela.

Hala ere, guraso boterean gertatzen den legez, tutoretzan ere zenbait
salbuespen ezartzen zaizkio ordezkaritzari. Tutorea ez da berraz
tutoretzapekoaren ordezkari izango hurrengo kasuetan:

(1) Tutore eta tutoretzapekoaren arteko interesak kontrajartzendirenean.
Defentsari judiziala izendatuko zaio orduan tutoretzapekoari. Hala ere, tutore
bat baino gehiago badira, eta horietako batek edo gehiagok ez badute
tutoretzapekoarekiko interes kontrajarri hori beraiek ordezkatuko dute
tutoretzapekoa, defentsari judiziala izendatu beharrik gabe.

Demagun, esate baterako, negozio batean tutorea, aldi berean, bere izenean eta
tutoretzapekoaren izenean ari dela. Kasu horretan tutoreak bere alde egiteak
tutoretzapekoaren interesak kaltea ditzake. Beraz, tutoretzapekoarekiko interes
kontrajarriak izango dituela uler daiteke.

(2)Nortasunaren eskubideen egikaritzan, salbu ezinbesteko erabaki larriak
direnean (ebakuntzak, esate baterako)

Gogoratu, Erien Borondateari buruzko Legearen arabera (41/2000 Legea), hamasei
urteko adin txikiak berak erabaki ahal izango duela ebakuntza kirurgiko eta
bestelako tratamendu medikoen gainekoa; eta, adin horretara iristen ez diren
tutoretzapekoei entzun egin behar zaiela beti, adimen eta ulermen nahikoa
badute, behintzat.

(3) Tutoretzapekoa prestazio pertsonaletara behartzen duten kontratuetan.
Tutoretzepakoak bakarrik onartu ahal izango ditu horrelako negozioak, Kodearen
162.3 artikuluari jarraiki.

(4) Tutoretzapekoa erietxe psikiatrikoanbarneratzekoepailearen baimena behar
dela gogorarazten digu Kode Zibilak (ikus Kodearen 271.1 eta Prozedura Zibileko
Legearen 763.1 artikulua).

(5) Azkenik, Kodean jasotakoari gehitu behar diogu Espainiar Konstituzio
Auzitegiak 311/2000 epaian ezarritako doktrina: epai horren arabera tutoreak
ezkondurik dagoen ezgaituaren dibortzioa eska dezake, horretarako arrazoi
larriak daudenean.



*** d) Ondarezko ikuspegitik ***

Kodearen 270 artikuluak zera dio, “el tutor único y, en su caso, el de los
bienes es el administrador legal del patrimonio de los tutelados y está
obligado a ejercer dicha administración con la diligencia de un buen padre de
familia”.
Tutoreak administratu egin behar ditu, beraz, tutoretzapekoaren ondasunak. Hori
egiten hasi aurretik, ordea, bere etorkizuneko kudeaketa bermatu egin behar du.
Nola?

(1) Epaileak epaian bertan ezarritako bermeak emanez (ondasun higiezinen
hipoteka eska diezaioke, adibidez, epaileak tutoreari, bere gestio onaren berme
edo garantia bezala). Betekizun horretatik kanpo geratzen dira ordea pertsona
juridiko publikoak Kodearen 260.2 artikuluaren aginduz.

(2) Bermeez gain, epaileak eska dezake tutoretzapekoaren gauza baliotsuen
gordailupena(Kodearen 265 artikulua).

(3) Tutoretzapekoaren ondasunak inbentariatu egin beharko ditu. Inbentario
horretan jaso beharko ditu ere tutoretzapekoarekiko dituen hartzekoak edo
kredituak. Inbentarioan jasotzen ez dituen kredituei uko egiten diela ulertu
behar da (Kodearen 266 artikulua).

Edonola ere, epaileak eta legeak berak galdatutako bermeak eman ondoren,
tutorearen jarduera gertutik jarraitzen du legeak.

Hasteko, babestutakoaren ondarearen administrazioari dagokionean, gurasoei
baina askoz ere ahalmen mugatuagoak ematen dizkio tutoreari. Esandakoaren
adierazgarri Kodearen 269.4 artikuluak ezartzen duen betebeharra: tutoreak
kudeaketaren kontuak eman beharko dizkio epaileari urtero (eta baita maizago
ere, epaileak horrela eskatuz gero).

Epaileak agindutakoez gain, gurasoek eta tutoretzapekoari ondasunak eman
dizkiotenek ere ikuskapen prozedura propioak jar dakizkieke tutoreei.

Bestalde, tutoretzapekoaren ondasunen administrazio arrunta (kontserbaziozkoa,
alegia) gainditzen duen edozein erabaki hartzeko epailearen baimena beharko du
beti tutoreak Kodearen 271 artikuluak zehazten ditu erabaki horiek:

(1) Tutoretzapekoaren ondasun higiezinak, merkataritza edo industria etxeak eta
balio handiko ondasunak besterendu eta kargatzeko, nahiz esandako ondasunen
gainean inskribitu beharreko kontratuak egiteko. Ez da baimenik behar, ordea,
akzioak suskribatzeko lehentasunezko eskubidea erabiltzeko.

Hala ere, adin txikiak hamasei urte baino gehiago baditu, aipatu negozioak
egiteko nahikoa izango da berak onartzearekin (ez da, beraz, epailearen baimena
beharko). Emaitza horretara heltzen da Kode Zibilaren 166 artikulua analogiaz
aplikatuz.

(2) Tutoretzapekoaren eskubideei uko egin, eskubideen gainean transigitu edo
arbitrajera meneratzeko.

(3) Jaraunspenari uko egiteko inbentario-emaitzaren onurarik eskatu gabe

(4) Dohaintzei uko egiteko.

(5) Ondasunen gainean ohiz kanpoko gastuak egiteko.

(6) Tutoretzapekoaren izenean demanda tarteratzeko (munta txikiko auziak
salbu).
(7) Ondasunak errentan sei urtetik gora emateko

(8) Diru-maileguak eskatzeko eta emateko.

(9) Tutoretzapekoaren ondasunak eta eskubideak dohaintzan emateko.

(10) Tutoreak tutoretzapekoari zor dizkion kredituak hirugarrenei lagatzeko eta
tutoretzapekoaren zorrak erosteko.

Kodeak ez ditu aipatzen tutorearen administraziopetik kanpo dauden ondasunak
(guraso-ahala arautzen duenean ez bezala), hala ere guraso-ahalaren araudia
aplikatu ahal izango da analogiaz.

Aipatzen duen salbuespen bakarra zera da, tutoretzapekoari doan emandako
ondasunen gaineko administratzaile berezia ezartzen duenean dohaintza-egileak
(ikus Kodearen 272 artikulua).

Azkenik, zenbait legezko debeku ezartzen dizkio Kodeak tutoreari:

(1) Tutoretzapekoarengandiko dohaintzak jaso (753 artikulua).

(2) Tutorearen ondasunak erosi edo tutoreari ondasunak saldu (Kodearen 1459.1
artikuluko debekuan baikaude).

Ekintza horiek deusezak izango dira Kodearen 6.3 artikuluaren ondorioz.

*** d) Tutorearen lansaria ***

Tutoreak betetzen duen funtzioak lansaririk merezi al du? Kodeak zeharka
erantzuten dio galdera horri. Batetik esaten du, tutore izateak ez duela kalte
ekonomikorik eragin behar (ikus Kodearen 220 artikulua), eta bestetik, Kodearen
274 artikuluak, zera dio: tutoreak lansaria jaso ahal izango du,
tutoretzapekoaren ondareak horretarako adina ematen badu.

Edonola ere, epaileak zehaztu behar du lansariaren zenbatekoa eta kobratzeko
modua. Tutoretzapekoaren ondasunen errentagarritasunaren gaineko portzentaia
bat ezartzen du epaileak, eskuarki 4%tik 20% bitartekoa.

**** 2.9. Iraungipena eta kontu ematea ****

Nola amaitzen da pertsona baten gaineko tutoretza?

(1) Tutorea nahiz tutoretzapekoa hiltzen direnean.

(2) Tutoretzapekoa ezgaitua badago, gaitasuna berreskuratzen duenean nahiz
kuradoretza ezartzen zaionean babes-erakunde bezala, tutoretzaren ordez.

(3) Tutoretzapeko adingabea adoptatu egiten badute.

(4) Tutoretzapeko adingabearen gurasoak guraso-ahala berreskuratzen badute.

Aipatu legez, tutoretza kargua uzterakoan egindako administrazio eta
kudeaketaren kontuak eman beharko dizkio tutoreak epaileari. Epaileak kontuak
onartzen ez baditu, tutoretzapekoaren aldeko kalte-ordainak kitatzera behar
dezake tutorea (ikus Kodearen 279 eta 280 artikuluak).

***** III. KURADORETZA *****
**** 3.1. Zer da? ****

Kuradoretza, babes-erakunde mugatua da, ez baitu kuradoretzapekoa ordezkatzen
tutoretzan gertatzen den bezala; kuradoreari kuradoretzapeak proposatutako
ondare mailako negozioak ikuskatu besterik ez dagokio.

Kuradoreak ez du, beraz, kuradoretzapekoa zaintzen, ez eta bere ondarea
kudeatzen: zenbait negozio garrantzitsutan laguntza ematera mugatzen da.

**** 3.2. Onuradunak ****

Kodearen 286 eta 287 artikuluetan aipatzen da kuradoretzapean nor egon
daitekeen:

(1) Emantzipatua, bere gurasoak falta direnean.
(2) Adin-habilitatua (tutoretzapean zeuden adingabe emantzipatua, alegia).

(3) Ezgaitua, epaileak horrela agintzen duenean.

(4) Zarrastela.

**** 3.3. Nor izan daiteke kuradore? ****

Kodeak ez du esaten nor izan daitekeen kuradore, horren ordez, tutore
izendatzeko betekizunei eta ezintasunei kasu egiteko agintzen du (ikus Kodearen
291 artikulua).

Zehazten duen kasu bakarra da, aurretik tutore kargua izan duenak beteko duela
kuradore kargua ere (Kodearen 292 artikuluak xedatzen du hori).

**** 3.4. Edukia ****

Kuradoretza karguaren zeregina aldakorra da:

(1) Zenbaitetan emantzipatuen eta adin-habilitatuen gaitasuna osatzen du, haiei
bere kabuz egiterik ez duten ekintzatan laguntza emanaz (Kodearen 323
artikuluak zehazten dituen negozioetan hain zuzen).

(2) Beste batzuetan ezgaitze epaiak zehazten dituen negozioetarako laguntza
eskaintzen du. Epaiak zehaztapen hori egiteke uzten duenerako, aipatu 271ak
jasotzen dituen negozioak eta erabakiak izango direla kuradoreak osatu
beharrekoak.

(3) Azkenik, zarrastel deklarazioa egiten duen epaiak zehazten dituen
negozioetan parte hartu behar du.

Dakigunez, kuradorearen laguntzarik gabe egindako negozio horiek
deuseztagarriak izango dira, Kode zibilaren 1.301 artikuluari jarraiki.

***** IV. DEFENDATZAILE JUDIZIALA *****
**** 4.1. Kontzeptua ****

Aurreko babes-erakundeak ez bezala, defentsari judiziala behin-behineko kargua
da, beste babes-erakundeak kale egiten dutenean utzitako hutsunea betetzeko
erabiltzen dena.

Guraso-ahala nahiz tutoretza edo kuradoretza berrezarri bezain laster amaitzen
da defendatzaile judizialaren zeregina.

**** 4.2. Zein kasutan sortzen da? ****

(1) Babes-erakundearen titularraren eta babestuaren arteko interesak gatazkan
sartzen direnean (ikus 6.2.8.bpuntua). Esan bezala, babes-erakunde horretako
titularrak bat baino gehiago direnean, interes kontrajarririk ez dutenek
hartuko dute babestuaren defentsa. Kodearen 299.1 artikuluak dio hori.

(2) Babes-erakundeak funtzionatzeari uzten dionean, edozein dela horren kausa.
Ikus Kodearen 299.2 artikulua.

(3) Kodearen 299.3 artikuluaren arabera, tutore izendatzeko prozedura
judizialak irauten duen bitartean defendatzaile judiziala ezar dakioke babes-
beharrean dagoenari. Ez bazaio ezartzen fiskalak hartuko du beregan haren
defentsa.

**** 4.3. Defendatzailenor izendatu ****

Epaileak erabaki behar du kasu honetan ere, babes-betekizun hori nork beteko
duen. Kodeak ez du esaten nor izan daitekeen aukeratua, eta epaileari uzten dio
kargurako egokiena den pertsona aukeratzeko ataza.

**** 4.4. Edukia ****

Hemen ere Kodeak ez du gauza handirik esaten. Epaiak zehaztu beharko ditu
defendatzailearen zereginak.

Zarraztelaren kasuan, esate baterako, ondarezko negozio guztien gaineko
ikuskapena ezarriko dio epaileak defendatzaileari.

Defendatzaile judizialaren lana amaitzen denean, egindakoaren kontuak eman
beharko dizkio epaileari (horretara behartzen du Kodearen 302 artikuluak).

***** V. EGITATEZKO ZAINTZA *****

Kodearen 303 artikuluaren arabera, bere kabuz, izendapen formalik gabe hartzen
badu norbaitek umearen edo desgaituaren ardura, egitatezko zaintzaile baten
aurrean gaude.

Legearen arabera egitatezko zaintzaileak babes-beharrean dagoenaren gaineko
babes-erakunde egokia izenda dadin, prozedura judiziala sustatu behar du. Hori
egiten ez badu, umeari zein ezgaitu ustezkoari gerta dakizkiokeen kalteen
erantzule egiten du Kodeak.

Halaber, Kodearen 303 artikuluaren arabera, epaileak egitatezko zaintzaileren
baten berri badu, egoerari buruz informa dezan eskatu beharko dio, eta behin-
behineko neurriak hartu beharko ditu zaintzapekoak kalterik jasan ez dezan.

Edonola ere, aipatu erantzukizun hori nolabait gozatzeko edo leuntzeko,
zaintzak ekar ditzakeen kalteen konpentsazioa eskatzeko aukera ematen zaio
zaintzaileari. Ikus 306 artikulua.

Bestalde, zainduaren egoera irregularra nolabait salbatzeko dio 302 artikuluak,
umearen edo desgaituaren onuran egindako negozioak baliozkoak izango direla.




***** VI. ADIN-TXIKIA BABESTEKO BESTE MODU BATZUK *****
**** 6.1. Sarrera ****

Esan dugu 1987ko azaroaren 11ko, 21/1987 Legeak adin txiki babesgabeak
zaintzeko erakunde berriak sortu zituela, tutoretza automatikoa, zaintza
administratiboa eta familian hartzea. Administrazioari dagokio azken horien
ardura, eta ez pertsona pribatuei.

Araudi berria Kodean kokatzeko orduan tutoretzaren eta gainontzeko zaintza
erakundeen ondora ekarri ordez, guraso-umeen arteko harremanen titulura eraman
zen, adopzioari eskainitako kapituluaren sarrerara: I. Liburuaren VII.
Tituluaren V. Kapitulura (172-174 artikuluak), hain zuzen.

Handik urte batzuetara, 1996ko urtarrilaren 15ean, 1/1996 Lege Organikoaren II
Tituluak (12. eta hurrengo artikuluek osatua), pieza berri bat gehitzen dio
adin txikien babes sistemari: arrisku egoeran dauden adin txikien babes
administratiboarena.

Legeria orokorraz gain, hainbat Erkidego Autonomok bere lurraldeetarako araudi
propioa sortu dute. Ikus, adibidez, Nafarroako Foru Konpilazioaren 73 artikulua
eta 90/1986 Foru Dekretua, martxoaren 25ekoa, adopzio, famili harrera eta adin
txikien ardurari buruzkoa.

Edonola ere, ohartarazi behar dugu erakunde horiek betetzen duten tokia ez dela
guztiz argia. Orain arte aztertutako babes-sistemek (guraso-ahalak, tutoretzak
eta kuradoretzak, alegia), teorian bederen, adin txiki eta desgaituen behar
guztiak asetzen dituztenez, zein da babes-erakunde berrion zeregina?

Aipatu Legeen zio adierazpenek diotenez, adin txikien eta desgaituen beharrei
berehala eta eraginkortasunez erantzutea da erakundeon xedea. Legegilea beldur
da, autoritateko babes-erakundeek (epaileak ezarritakoek, alegia) huts egiten
dutenean, umeak paira ditzakeen arriskuez eta kalteez. Horiek ekiditeko
administrazioari eskatzen dio babes gabe dauden umeen gaineko berehalako ardura
har dezan; epaileak denbora gehiago behar izaten baitu horrelako egoeren
aurrean erantzun egokia emateko.

Ondorioz, bi motatako babes-erakunde arautzen ditu Kode Zibilak: autoritatezkoa
eta administratiboa, biak ere, adin txikiak eta ezgaituak dituzten beharrei
erantzuteko pentsatuak. Arazoak sortzen dira, ordea, sistema biak batera
aplikatzeko orduan, askotan ez baitago jakiterik administrazioak edo epaileak
hartu behar duen erabakia eta biek hartzekotan zein den balio duena. Bestalde,
esan beharra dago, babes-erakunde administratiboak oraindik ere sendotze eta
kontsolidatze bidean daudela, tutoretza ez bezala, oso berriak baitira.
Denborarekin erakunde bakoitzaren zeregina eta ezaugarri nagusiak finkatzen eta
argitzen joango direla uste dugu.

Ikus ditzagun, beraz, jarraian babes-erakunde administratibo hauen ezaugarri
nagusiak.

**** 6.2. Administrazioaren tutoretza automatikoa ****

Adin txikia babes beharrean dagoen une beretik administrazioak hartzen du,
automatikoki, ume horren tutoretza (Kodearen 172.1 artikuluak horrela
aginduta).

Zein administrazioz ari da legea? Erkidego bakoitzak adingabeen zaintzarako
aurreikusten duen administrazioa izango da tutoretza automatikoa eskuratzen
duena. Euskal Erkidego Autonomoaren kasuanAldundiakdira eskudun eta Foru
Erkidegoan, berriz,Gizarte-Ongizate Institutuari dagokio ardura hori.

Ohar gaitezen, teorian, ume baten gaineko babes-erakundeak huts egiten duenean,
administrazioaren tutoretza automatikoaz gain, Kode Zibilaren 299.2 artikuluak
beste sistema bat ere aurreikusten duela: babesgabe dagoenaren defentsa
judiziala. Hona, autoritatezko babesa eta babes administratiboa gainjartzen
diren adibide argi bat.

Zer esan nahi da “babesik gabe” geratzearekin? Kodearen 172.1.II artikuluak
azaltzen du hori,: “Se considera como situación de desamparo la que se produce
de hecho a causa del incumplimiento, o del imposible o inadecuado ejercicio de
los deberes de protección establecidos por las leyes para la guarda de menores,
cuando éstos queden privados de la necesaria asistencia moral o material”,
baita Kodearen 239.3 artikulu berriak ere.

Zer egin behar du administrazioak umea bere gain hartzeko erabakia hartzen
duenean? Administrazio eskudunak erabakia hartu bezain laster, babesik gabe
dagoena zaintzeko beharrezkoak diren neurriak aginduko ditu.

Erabaki hori fiskalari eta gurasoei edo zaintzaileei jakinarazi behar die
berrogeita zortzi ordu igaro baino lehen. Ministerio fiskalak auzia aztertu eta
autoritatezko babes-erakunde berri bat izendatu behar dela uste badu,
horretarako prozedura egokia sustatuko du epailearen aurrean.

Gurasoak edo zaintzaileak ez badaude administrazioaren erabakiarekin ados,
erabakia aurka daiteke, , epailearen aurrean (ikus Prozedura Zibileko Legearen
779 eta 780 artikuluak horretarako aurreikusten duten prozedura) zuzenean,
aurretiaz administrazioari erreklamaziorik aurkeztu gabe.

**** 6.3. Zaintza administratiboa ****

Zenbaitetan, administrazioak parte hartu aurretik, legezko ordezkariakberak
izaten dira administrazioari laguntza eskatzen diotenak. Demagun gurasoak edo
arduradunak umea zaintzeko bitartekoak falta dituztela, edo beste nolabaiteko
ezintasun larriak dituztela umea mantentzeko, orduan, administrazioaren esku
utz dezakete beren kargu dagoen pertsonaren zaintza. Administrazio eskudunak
bere kargu hartuko ditu umeak guraso edo zaintzaileen egoera hobetzen den
bitartean.

Adin txikiak administrazioaren esku uzteko formaltasun batzuk eskatzen ditu
Kodearen 172 artikulak. (a) Administrazioaren eta guraso edo arduradunen arteko
harremana idatziz jasoko da; (b) guraso nahiz umearen arduradunen eskariz
zaintza administrazioaren esku geratzen dela adierazi behar da, (d) guraso zein
arduradunek zaintza eduki ez arren, umearekiko dituzten betebeharrak zeintzuk
diren zehaztu behar da, (e) adierazi behar da ere administrazioak nola beteko
duen zaintza, eta (f) zaintzaren gain gertatzen den aldaketa oro fiskalari
jakin arazi behar zaiola.

Administrazioak zaintza hori bere gain hartzen ez badu, zaintzaileek epaileari
eska diezaioketeadministrazioa behar dezan legezko eskaria onartzera.

Kodearen 172 artikuluak, zaintza administratiboaren gorabeherak arautzen ditu.
Lehendabizi zera xedatzen du, nola zaindu behar dituen administrazioak bere
kargu dauden umeak:

   1. Administrazioak berak zaindu beharrean, familia baten esku utz ditzake.
   2. Familia egokirik ez badago, orduan, horretarako egoki diren zentroetan
      hartuko ditu.
   3. Anai-arrebak izanez gero, elkarrekin egon daitezen ahalegina egin behar
      du.
   4. Umea jatorrizko familiara itzul dadin saiatu behar da.

Administrazioaren zaintza betebehar hori nola amaitzen den esaten du 173
artikuluak:

   1. Gurasoek nahiz bestelako ordezkariek umea zaintzeko zituzten eragozpenak
      eta arazoak amaitzen direnean.
   2. Epaileak horrela erabakitzen duenean.
   3. Administrazioak erabakitzen duenean, beti ere umearen interesetan, eta
      epaileak besterik agintzen ez duen bitartean.
6.4. Familia urgazpena

Esan dugu, administrazioaren esku dagoen zaintza egikaritzeko modu bat dela
umea berea ez den familia batek zaintzea. Nola egiten da hori?

Familian hartzeak betekizun formal hauek bete behar ditu:

(1) Idatziz jaso behar da erabakia.

(2) Erabakia onartu egin behar dute umearen legezko ordezkariek,
administrazioak, zaintzaileek (bere etxean hartzen duen familia buruak, alegia)
eta umeak hamabi urte baino gehiago izanez gero.

(3) Sinatzaileen eskubideak eta betebeharrak zehaztu behar dira: nork
ordainduko duen umearen mantenua, nor izango den adingabeak sortutako kalteen
erantzule, eta abar.

(4) Zein motatako famili hartzea den zehaztu behar da: behin-behinekoa,
iraunkorra (umearen guraso edo ordezkariak desagertu badira, kartzela zigor
luzea betetzen ari badira, eta abar), adopzio-aurrekoa.

(5) Adingabeen babeserako zerbitzuek emandako aldeko txostena.

Nola amaitzen da familian hartzea?

   1. Epailearen erabakiz.
   2. Umea zaintzen duen familiaren erabakiz.
   3. Guraso edo ordezkoen eskariz, umea beraiekin izateko gauza direla
      demostratzen badute.
   4. Administrazioaren erabakiz, umearen onurak hala eskatzen badu.


210

