








                       11._GAIA:_“PERTSONAREN_KOKAGUNEA”


I. PERTSONAREN BIZILEKUA
***** 1. Kontzeptuaeta esanahi juridikoa *****

Pertsonaren kokalekua finkatzea garrantzi handikoa da zuzenbidearentzat; ez
bakarrik arlo zibilarentzat baita zuzenbidearen beste adarrentzat ere. Izan
ere, pertsona orok behar du bere eskubideak eta obligazioak betetzeko leku bat.

Pentsatu, adibidez, dirua zor dizutela eta zordunari demanda bat jarri behar
diozula ordain dezan. Zein epaileren aurrean tarteratu behar da demanda? Beste
adibide bat, ezkondu egin behar duzu. Zein epaileren aurrera jo behar duzu
ezkon zaitzan? Lekuak zeresan handia du ere honoko adibideetan: Berehala
ikusiko dugu pertsona bat absente deklaratzeko Kodeak eskatzen duela bere
bizilekutik falta izatea (ikus Kodearen 181 eta 183 artikuluak). Baita,
pertsona bat testamenturik gabe eta oinordekorik gabe hiltzen denean ere,
jaraunspena nori dagokion finkatzeko erabiltzen da egoitza (Kodearen 747, 749
eta 956 artikuluak).

Kode Zibilak 40. artikuluan dio: “Para el ejercicio de los derechos y el
cumplimiento de las obligaciones civiles, el domicilio de las personas
naturales es el lugar de su residencia habitual…”.

Kodeak obligaziozibilakaipatzen ditu soilik, hala ere, 40. artikulua
zuzenbidearen gainerako adarretan ere aplikatzen da ordezko arau bezala
(Kodearen 4.3 artikuluari jarraiki).

Zer esan nahi da “ohiko bizilekua” esamoldearekin (“residencia habitual”,
Kodearen hitzetan)? Ohikohitzak denbora adierazten badu ere, egoitza finkatzeko
ez da beharrezkoa leku batean denbora luzez bizi izatea. Bestela, bizilekua
aldatzen duenak ez luke egoitzarik izango denbora puska batez. Beraz, ohiko
bizilekua izan daiteke pertsonaren bizileku berria.

Duela gutxi arte, doktrinak eta jurisprudentziak uste zuen ohiko bizilekua
izateko animusdelakoa behar zela, alegia, leku horretan denbora luzez bizitzeko
asmoa. Orain, berriz, pertsona baten egoitza zein den finkatzeko epaileek ez
dute eskatzen animus-a froga dadin; nahikoa da pertsona horrek familia,
ondasunak edo lan-lekua non dituen frogatzea. Berez, bizilekuaren froga librea
da, edozein froga bitarteko onartzen du epaileak pertsona hori benetan non bizi
den demostratuko duena. (Ikus, esandakoaren adierazgarri, Espainiar Auzitegi
Gorenaren 1996ko uztailaren 13ko epaia).

Ez dira nahastu behar, halaber, egoitza zibila eta administratiboa.
Administrazioarentzat “egoiliarrak” udalaren erroldan inskribitutako lagunak
dira (Toki Araubidearen Oinarri Legearen 15. artikulua). Zuzenbide
Zibilarentzat, aldiz, garrantzitsuena ez da erroldan egotea, pertsona horren
benetako bizilekua baizik. Askotan biak batera doaz, baina ez beti.

Ohar gaitezen, bestalde, Espainiako Konstituzioak 18. artikuluan erabiltzen
duen “egoitza” terminoa ere ez dela, Zuzenbide Zibilean erabiltzen dena.
Espainiako Konstituzioak pertsonaren intimitatea babestu nahi du artikulu
horretan, eta, horren barruan, pertsona bizi den lekua babesten du.

***** 2. Motak *****
**** 2.1. Borondatezkoa ****

Pertsonak bere borondatez eta inongo legek behartu gabe finkatzen duen
bizilekua.

**** 2.2. Legezkoa ****

EKren 19.1 artikuluak bizilekua finkatzeko askatasuna aldarrikatzen badu ere,
zenbaitetan non bizi behar den legeak esaten du. Hala ere, gero eta gutxiago
dira legez ezarritako bizilekuak.

   1. Diplomatikoena: Kodearen 40.2 artikuluaren arabera lurraldez kanpotasun
      eskubidea duten diplomatikoen bizilekua, Espainiar estatuan izandako
      azken bizilekua izango da, atzerrian bizi badira ere.

   1. Funtzionarioen, epaileen eta magistratuen bizilekua: Funtzio Publikoaren
      Legearen 77.1 artikuluak dio funtzio publikoa betetzen duten lekuari
      dagokion udalean bizi behar dutela funtzionarioek (araua desemana dago).
      Aginte Judizialaren Lege Organikoaren 370 artikuluak epaitegia dagoen
      lekuko udalean bizitzera behartzen ditu epaileak eta magistratuak ere.
      Ikus, betebehar horren legezkotasunari buruz, 1994ko abenduaren 28ko
      epaia.

   1. Kode Zibilaren 40.1 artikuluak ProzeduraZibileko Legean agertzen diren
      legezko egoitzak aipatzen ditu. Prozedura Zibileko Lege zaharrak ez
      bezala, lege berriak ez du legezko egoitzarik ezartzen. Horretaz, esaldi
      hori desemana dagoela ulertu behar da.

**** 2.3. Aukerazkoa ****

Aukerazko egoitza esaten zaio kontratu batean alderdiek negozio horren
ondorioetarako finkatzen duten itxurazko egoitzari. Obligazioak non bete,
jakinarazpenak non egin, zein epaileren aurrean jarri demandak, eta antzekoak
finkatzeko balio du.

Ez da, beraz, benetako bizilekua, negozio edo kontratu jakin baten kariaz
asmatzen den egoitza berezia besterik ez baita.

Kontutan izan behar da, ordea, epaileen lurralde eskumena ezin dela beti
negozioen alderdien gustura aldatu (debekuak Prozedura Zibilaren Legearen 54.1
artikuluak ezartzen ditu).

Bestalde, ez dira onartzen atxikimenduzko kontratuetan ez eta kontratuetako
baldintza orokorretan egindako foro aldaketak (Prozedura Zibileko Legearen 54.2
artikulua).

***** 2.4. Familiaren bizilekua *****

Ezkontideen bizilekua ezkontideek erabaki behar dute, hala dio Kodearen 70
artikuluak. Ados jartzen ez badira epaileak erabakiko du egoitza zein izango
den.

Adin txikien egoitza gurasoena izango da (Kodearen 154.1 artikulutik eratortzen
denez). Adin txikia beste nonbait bizi bada, ordea, azken hori izango du
egoitza.

Adin txikien egoitzari dagokionean, ikus, babes-gabearen egoerari buruz
Kodearen 173.1 artikuluak esaten duena; eta, tutoretzapekoari dagokionean, 286
artikulua.

***** 2.5. Bizileku aniztasuna *****

Pertsona bat leku batean baino gehiagotan bizi bada (demagun, urte erdia
Donostian bizi dela eta negu partean berriz Benidormen), zein izango da
pertsona horren egoitza? Ez dago erantzun garbirik. Batzuen ustez, egoitzak
betetzen duen funtzio juridikoa betetzeko ezinbestekoa da legezko egoitza
bakarra egon dadin; beste batzuk, berriz, gehiengoak, uste du egoitza bat baino
gehiago izan daitezkeela, benetako bizileku diren heinean, nahiz eta onartzen
duten horrek zaildu egiten duela pertsonaren lokalizazioa.

****** II. ABSENTZIA: AZALPEN OROKORRA ******

Pertsonaren kokalekuaz ari garela, azter dezagun orain pertsonaren
lokalizazioarekin zerikusia duen beste alderdi bat: absentzia. Absente dago
bere bizilekutik falta den pertsona, zeinaren berririk ez baitugu. Zer egin
pertsona horren eskubide eta betebeharrekin? Noren esku jarri? Hori da, hain
zuzen ere, legediak erantzun beharreko galdera.

Kode Zibilak I. Liburuaren VIII. Tituluan erantzuten dio arazo horri, 181-198
artikuluetan. Absentziaren jatorrizko araudiari idazkera berria eman zion
1939ko irailaren 8ko Legeak. Lege-erreforma horrek 1936ko Gerra Zibilak
eragindako desagerpenei erantzuna eman nahi izan zien. Urte batzuk geroago,
Erregistro Zibilaren erregulazio berria ekarri zuen 1957ko ekainaren 8ko
Legeak, Absenteen Erregistro Zentrala desagerrarazi zuen (aipatu 1939ko Legeak
sortua) eta absentzien inskripzioa Erregistro Zibilean egin zedin agindu.
Gerora, erreforma arin batzuk besterik ez ditu egin legegileak.

Hala nola: 11/1981 Legeak 184 eta 189 artikuluetan eragindakoa; 195 artikuluan,
30/1981 Legeak; 185 artikuluan, 1/1996 Lege Organikoak. Duela gutxi, Pasaiako
Marero itsasontzia urperatu ondoren, 4/2000 Legeak, 193 eta 194 artikuluetan
erreformak egin zituen itsasoan eta airean gertatzen diren istripuen ondoriozko
heriotza-deklarazioen epeak murrizteko.

Absentzia-deklarazioa epaileak egin behar du prozedura jakin bat jarraituz,
1881eko Prozedura Zibileko Legearen 2031-2047 artikuluek xedatzen dutena hain
zuzen.

Prozedura Zibileko Lege berriaren arabera, artikulu horiek indarrean jarraitzen
dute, beharrezkoak diren egokitzapen konstituzional guztiak eginez gero,
Borondatezko Jurisdikzioaren Legea indarrean sartzen den arte.

Kodeak hiru egoera bereizten ditu absentziaren barruan: “bizilekutik faltatze
hutsa”, “legezko absentzia” eta “heriotza-deklarazioa”. Hirurak ere epaileak
deklaratu beharrekoak.
Egoera horiek elkarren segidan deklara litezke: lehendabizi, bizilekutik
faltatze hutsaren ondorioz, desagertuaren ondasunen defentsari bat izenda
dezake epaileak (interesatuek hala eskatuta); ondoren desagertua aurkitzen ez
badute edo bere kabuz agertzen ez bada, legezko absentzia-deklarazioa egin
dezake epaileak; eta, azkenik, denbora luzea igaro denean pertsona horren
berririk izan gabe, heriotzaren deklarazioa eska dakioke epaileari. Edonola
ere, kontuan izan behar da, hiru egoerak elkarren independenteak direla;
bestela esanda, heriotza-deklarazioa egiteko ez da beharrezkoa aurretik beste
inolako absentzia-deklaraziorik egin izana, ez eta legezko absentzia
deklaratzeko ere.

***** III. DESAGERTUAREN DEFENTSA *****
**** 3.1. Kontzeptua ****

Pertsona bat bere bizilekutik falta izateak ez du, hasera batean behintzat,
inongo efekturik pertsona horrengan.

Bi kasutan izan ezik: ezkontza ondasunei dagokienean, beste ezkontideak
epaileari baimena eskatu beharko baitio ondasun horien gaineko xedapenetarako,
Kode Zibilaren 1.376 eta 1.377 artikuluak jarraiki. Bestalde, etxetik falta
denak seme-alabak baditu, beste gurasoa izango da guraso-ahalaren ordezkari
bakarra, Kodearen 156.4 artikuluaren aginduz.

Hala ere, gerta liteke pertsona hori etxetik kanpo dagoen bitartean berehala
konpondu beharreko auziren bat sortzea, kontratu bat bete, demanda bati
erantzun, eta horrelakoak. Ezinezkoa bada harekin kontaktua egitea, edozein
interesatuk eska diezaioke epaileari desagertuaren ordezkari bat izenda dezan
(defentsari bat) zintzilik dauden auzi horiei haren izenean erantzungo diena.

**** 3.2. Betekizunak ****

Kodearen 181 artikuluaren arabera, epaileak desagertuari defentsari bat izenda
diezaion honoko elementuak behar dira:

(1) Pertsona hori bere bizilekutik falta da eta ez dago hari buruzko berririk.
Gerta liteke pertsona hori non den jakitea, baina ezinezkoa izatea harekin
harremanetan jartzea.

Pentsatu, esate baterako, bela-ontzi batean joan dela munduari buelta ematera
eta ez dagoela harekin kontaktua egiteko modurik; pertsona horri defentsari bat
izenda dakioke presazko auziak konpontzeko.

(2) Presazko auziren bat sortu da desagertuari dagokiona eta berehalako
erantzuna eskatzen duena.

Baina, etxetik alde egin aurretik ordezkari bat (ahalordeduna, eskuarki) utzi
badu hark, orduan, ez da beste ordezkaririk izendatzeko beharra egongo. Kontuan
izan, adin txikiek eta desgaituek legezko ordezkariak dituztela (gurasoak eta
tutoreak) hain zuzen. Beraz, horiek ez dute defentsaririk beharko, jarduteko
gaitasun osoa eskuratu arte, bederen.

(3) Auzian interesatuak eska diezaioke epaileari defentsaria izenda dezan, eta
baita Fiskalak ere.

**** 3.3. Defendatzaileaizendatzea ****

Epaileak izendatu beharko du defentsaria, borondatezko jurisdikzioko prozedura
bitartez (PZLren 2.031 eta 2.032 artikuluak).

Prozedura horretan garbi utzi beharko dute interesatuek pertsona hori etxetik
falta dela eta ez dagoela modurik harekin harremanetan jartzeko. Horretaz gain,
konpondu beharreko presazko auziak daudela ere frogatu beharko dute.

Hori frogatuz gero, nor izendatuko du epaileak desagertuaren auzien defentsari?

Ez dago argi zein legeria aplikatu behar den puntu honetan; izan ere, 181
artikulua erreformatu zuen 11/1981 Lege ostean, 1983ko urriaren 24ko 13/1983
Legeak “defendatzaile judizialaren” figura arautu zuen. Kontua da ez dakigula
bigarren lege horrek 181 artikuluko “defentsari” delakoari erreferentzia egiten
ote zion, ala ez. Doktrinaren gehiengoak uste du 13/83 Legearen defendatzailea,
Kodearen 300. artikuluan arautzen dena, guraso-ahalaren, tutoretzaren eta
kuradoretzaren ordezko erakundea dela, baina ez duela desagertuaren
defentsarekin zerikusirik; horretaz, 181 artikuluan aurreikusitako zerrendak
indarrean jarraituko luke. Hori horrela balitz, epaileak 181 artikuluaren
arabera izendatu beharko luke defentsaria. Hona 181 artikuluak diona:


Defendatzaile izenda daiteke:

   1. Banandu gabeko ezkontide adin-nagusia
   2. Laugarren gradurainoko ahaideren bat, adin nagusia bada.
   3. Esandako inor ez balego, epaileak zintzo eta kaudimendun irizten duen
      pertsona izendatuko du.

**** 3.4. Defendatzaileareneginbeharrak ****

Defentsariaren zeregina izango da presazko auzi horietan eta baita epaiketetan
ere desagertutakoa ordezkatzea.

Eginbehar nagusi horretaz gain, epaileak, zenbaitetan, desagertuaren ondasun
guztien edo batzuen administrazioa ere egozten dio defentsariari, baldin eta
horrela desagertuaren interesak hobeto zainduta egongo direla uste badu.

Kontuan izan, defentsariak desagertuaren ordezko lanak egiten baditu ere,
desagertua ez dagoela ezgaitua eta jarduteko gaitasun osoa izaten jarraitzen
duela. Bestela esanda, defentsaria jartzeak ez du esan nahi desagertuaren
jarduteko gaitasuna murrizten ari garenik (ikus 7.6.4 puntua).

Kargua hartzerakoan defentsariak desagertutakoaren ondasunen inbentarioa egin
beharko du (PZLren 2.037 artikulua).

Desagertuaren ondarearen gaineko xedapen-erabaki guztietarako epailearen
baimena beharko du defentsariak, salbu, ezkontidea, ondorengoa edo aurrekoak
badira defentsari, eta baita beste norbait izanik ere, epaileak baimen hori
eskatzeko dispentsa ematen duenean. Ikus, PZLren 2.033 artikulua.

Kargua uzterakoan egindakoaren kontuak eman beharko zaizkio epaileari.

**** 3.5. Defentsa amaitzea ****

Desagertua agertzen denean (bizirik ala hilik), edo harekin kontaktua
berreskuratzen denean; edo eta hark izendatutako ordezko bat agertuko balitz,
epaileak errebokatu egingo du desagertuaren defentsa.

**** 3.6. Erregistroan jasotzea ****

Erregistro Zibileko Legearen 89 artikuluak agintzen du desagertuaren defentsa
izendatzen duen epai judiziala Erregistro Zibilean inskribitu behar dela,
epaitegiari dagokion Erregistroan bertan, “Tutoretzak eta Ordezkapenak”
deritzan atalean.

***** IV. LEGEZKO ABSENTZIA *****
**** 4.1. Kontzeptua ****

Pertsona bat etxetik falta denetik edo harengandik azken berriak jaso zirenetik
denbora puska bat igaro denean bizi ote den zalantza piztu ohi da. Hori dela
eta, zuzenbideak, etxetik kanpo denbora luzea daraman pertsonaren ondarearen
gainean ordezkari bat ezartzeko aukera ematen du, desagerturaren ondarea
zainduko duena, eta ez bakarrik presazko auziei erantzungo diena, desagertuaren
defentsariak egiten duen legez.
**** 4.2. Betekizunak ****

Legezko absentzia deklaratu ahal izateko honoko betekizunak eskatzen ditu
epaileak, Kodearen 183 artikuluaren aginduz:

(1) Desagertua etxetik falta izatea eta haren berririk ez izatea.

(2) Desagertu zenetik edo haren azken berriak heldu zirenetik urte bete igaro
izana; salbu, alde egin aurretik edo ondoren bere ondasun guztiak zaintzeko
ahalordeduna izendatu bazuen. Kasu horretan desagertu zenetik edo apoderatua
agertzen denetik hiru urte igaro behar dira legezko absentzia deklaratu ahal
izateko.

Ondasun guztien gaineko ahalordedunik utzi ez badu, berriz, ahalordetik kanpoko
ondasunen gaineko administratzailea ezar dezake epaileak, epe hori iragaten den
bitartean.

Bestalde, mandatua edo ahalordea iraungitzen diren unean (epea amaitzen delako
edo apoderatuak errenuntziatu egiten duelako), desagertuaren azken berriak izan
zirenetik gutxienez urte bete igaro bada, legezko absentzia deklaratu ahal
izango du epaileak.

**** 3.3. Absentea ordezkatzea ****
*** a) Prozedura ***

Borondatezko Jurisdikzio-Prozedura erabili behar da legezko absentzia
deklaratzeko (PZLren 2.038 eta hurrengo artikuluetan agertzen dena).

Kode Zibilaren 182 artikuluaren arabera, legezko absentzia-deklarazioa
eskatzera behartuta daude:

   1. Banandu gabeko ezkontide adin nagusikoa.
   2. Ahaide odolkideak, laugarren graduraino.
   3. Ministerio Fiskala (bere kabuz edo interesaturen batek hala eskatuta).

Deklarazioa eskatu duenak frogatu egin beharko du deklarazaio egiteko
betekizunak betetzen direla. Edonola ere, epaileak beharrezko jotzen dituen
froga guztiak agindu ditzake; eta, horretaz gain, legezko absentzia-
prozeduraren publizitatea egin dadin aginduko du (Estatuko Boletin Ofizialean,
irrati eta egunkari irakurrienetan), desagertuak berak edo hura ezagutzen duen
edonork prozeduraren berri izan dezaten eta egin beharreko alegazioak egin
ditzaten, PZLren 2. 038 artikuluko jarraibideak segituz.

Azkenean, legezko absentzia-deklarazioa egingo du epaileak; ala, hartarako
arrazoirik ez dagoela uste badu, ukatu egingo du deklarazioa auto bitartez.
Deklarazioa eginez gero, auto horretan bertan, ordezkaria izendatu beharko dio
absenteari.
*** b) Nor izenda daiteke ordezkari? ***

Kodearen 184 artikuluak esaten digu ordezkari izatera deituak nor diren; hala
ere, epaileak zerrenda hartatik kanpoko norbait izendatu ahal izango du,
zerrendakoen artean ordezkari egokirik ez dagoela uste badu:

   1. Banandu gabeko ezkontide adin nagusikoa.
   2. Seme-alaba adin nagusikoen artean zaharrena.
   3. Aurrekoen artean gazteena.
   4. Absentearekin bizi izandako anaia-arrebetan zaharrena.
   5. Zerrendako inor ez balego, epaileak beste pertsona bat izendatuko du,
      Ministerio Fiskalaren iritzia entzun ondoren.
   6. Baldin eta legezko absenteak aurretik defentsari bat izendatua bazuen,
      orduan, epaileak, pertsona hori bera berretsi ahal izango du ordezkari
      orokor karguan.

Kontuan izan behar da, absentearen legezko ordezkaritza ez dela borondatezko
kargua, derrigorrezkoa baizik. Hala ere, epaileak kargutik kendu ahal izango du
ordezkaria, honek ordezkari ez izateko aitzakia larriak aurkezten badizkio; edo
kargua gaizki betetzen ari bada, ordezkatuaren ondasunak edo interesak
arriskuan ipiniz.

Absentearen sendikoak edo interesatuak ez badaude izendatutako ordezkariarekin
ados, izendapen hori aurkatu ahal izango dute (absentzia-deklarazioa bera
aurkatu gabe). Aukera hori ematen du PZLren 2.041 artikuluak.
*** d) Ordezkariaren betebeharrak ***

Kargua hartu aurretik absentearen ondasunen inbentarioa egin beharko du
ordezkariak. Inbentario hori epailearen aurrean egin behar da, Ministerio
Fiskalaren ikuskapenarekin (ikus PZLren 2.045 artikulua).

Ordezkaritza anaia edo arreba bati nahiz familiaz kanpoko norbaiti egokitu
bazaio (ordezkari datiboaesaten zaio azken horri), epaileak berme bereziak
eskatu ahal izango dizkio ordezkariari bere administrazio ona ziurtatzeko.
Horretaz gain, sei hilabeteroko txostena aurkeztu beharko dio ordezkari
datiboak epaileari bere kudeaketaren gaineko argibideak emanez.

Ordezkariaren zeregin nagusia ordezkatuaren ondarea administratzea da, eta
haren eskubide eta obligazioen kudeaketa eta desagertuaren bilaketa.

Kodearen arabera, ordezkariak judizioan ere ordezkatu ahal izango du absentea.
*** e) Ordezkariaren ahalmenak ***

Ordezkatuaren ondarearen gaineko xedapen-ekintza orotarako epailearen baimena
beharko du ordezkariak (ikus Kodearen 185 artikulua).

Bestalde, ordezkariak ordezkatuaren ondarearen edukitza du.

Horrela dio Kodearen 186 artikuluak. Ordezkatuaren izenean da edukitzaile, eta
horregatik, harentzako usukapioa irabazteko ahalmena du ordezkatzaileak (ez
ordea, beretzako).

Edonola ere, ordezkatuaren ondasunen gaineko ordezkaritza-eskubide hobea duela
frogatzen duenari eman beharko zaio ondasun horren edukitza. Ikus, aurrerago,
preskripzio eskuratzaileari eta jabego eskubideari buruzko azalpenak Eskubide
Errealei buruzko liburukian.

Ordezkaritzan aritzeagatik ordainsari-eskubidea dute ordezkariek: ordezkatuaren
ondasunen fruituak eskura ditzakete, epaileak esaten duen neurrian (Kodearen
186 artikuluak ematen dio epaileari ahalmen hori).

**** 4.4. Absentearen egoera juridikoa ****

Absenteari ordezkari orokor bat izendatzen bazaio ere, izendapen horrek ez du
eraginik haren jarduteko gaitasunean; izan ere, Kodearen 188 artikuluak dio
absenteak (dagoen lekutik) bere ondarearen gainean egindakoak baliozkoak izango
direla, nahiz eta legezko ordezkaria izendatuta egon.

Honela dio aipatu artikuluak:“si se presentase un tercero acreditando por
documento fehaciente haber adquirido, por compra u otro título, bienes del
absente, cesará la representación respecto de dichos bienes, que quedarán a
disposición de sus legítimos titulares”.

Agerikoa da arau horrek arazoak ekar ditzakeela absenteak eta ordezkariak,
bakoitzak bere aldetik, ondasun bera saltzen edo eskualdatzen badute. Nor
izango da bi aldiz saldutako ondasunaren jabe berria? Absenteari ondasuna erosi
diona edo ordezkari erosi diona? Doktrinaren ustez ordezkariak egindakoak balio
handiagoa du, epaileak emandako ordezkaritzarenitxura bere alde baitu. Ordea,
absenteari erosi dionak, fede onekoa bada ere, ez du itxura bere alde. Beraz,
horrelakorik gertatuko balitz, ordezkariaren erosleak izango luke lehentasuna.
Beste erosleak berriz, kalte-galeren ordaina eskatu ahal izango dio ondasuna
saldu zion absenteari edo haren legezko ordezkariari.

Kodearen 190 artikuluak dio absentearen izenean eskubide bat sortzen bada (bere
aldeko dohaintza bat, esate baterako), ordezkariak haren izenean eskubide hori
eskuratu ahal izateko, absentea bizirik dagoela frogatu beharko duela.
Dakigunez, gaitasunik gabekoek (hildakoek) ez baitute ezer eskuratzeko
ahalmenik. Ikus, 7.7 puntua.

Absenteari egokitu zaion eskubide hori jaraunspena bada, Kodearen 191
artikuluak agintzen du, absentea bizi zela frogatzeko modurik ez dagoenean,
absentearen ordez jaraunspenean senipartea eskuratzeko eskubidedunak jasoko
dutela haren zatia (absentearen seme-alabek, eskuarki); bestela, absentearekin
batera jaraunspena jasotzera deitutako oinordekoen artean banatuko da haren
zatia. Edonola ere, batzuek zein besteek absentearen ordez jasotakoa
erreserbatzeko obligazioa dute absentearen heriotza-deklarazioa egiten den
arte.


Absentearen familia-eremuari dagokionez, zera esaten du Kodeak:

   1. Absentearen ezkontideak banantze edo dibortzio eskaera egin ahal izango
      du (ikus Kodearen 82.6 eta 86.3 artikuluak).
   2. Halaber, ezkontzako ondasunen banaketa egiteko aukera izango du (Kodearen
      189 artikulua).
   3. Bestalde, guraso-ahalaren egikaritza osoa beste gurasoari egokituko zaio.
      Aldiz, beste gurasoa ere falta bada, seme-alaba adin txikien eta
      ezgaituen gaineko tutoretza osatu beharko da (Kodearen 222.1 artikuluak
      agintzen du hori).

**** 4.5. Legezko absentzia amaitzea ****

Absentzia egoera amaitzen da honoko gertakariengatik:

(1) Absentea bizirik agertzen delako; edo bizirik dagoen frogak agertzen
badira, eta epaileak ontzat ematen baditu froga horiek (PZLren 2.043
artikuluaren prozedura jarraituz).

Kasu horietan, Kodeak agintzen du absenteak bere ondasunak berreskura ditzan,
momentu horretan dauden moduan.

Saldutakoarengatik lortutakoa eskuratu ahal izango du, baina ez bere
ordezkariak fede onez ordainsari gisa eskuratu dituen fruituak (fede gaiztoa
egongo da, adibidez, baldin eta ordezkariak absentea bizi zela jakinda ez
bazuen hura aurkitzeko ahaleginik egin).

(2) Absentearen heriotza frogatzen bada (hilotza aurkituz gero, esate
baterako).

(3) Absentearen heriotza deklaratzen duelako epaileak. Ikus heriotza-
deklarazioari buruzkoak 7.7 puntuan.

**** 4.6. Erregistroan inskribatzea ****

Absentzia deklarazioaren autoa Erregistro Zibilean inskribitu behar da,
tutoretzei buruzko atalean.

***** V. HERIOTZA-DEKLARAZIOA *****
**** 5.1. Kontzeptua ****

Norbaiten berririk gabe oso denbora luzea daramagunean, nahiz arrisku egoeran
desagertu bada hura (hegazkin istripu batean, esate baterako), hilda dagoelako
susmoa nagusitzen hasten da. Kasu horietan legeak aukera ematen die ingurukoei
pertsona horren heriotza-deklarazioa eskatzeko.

Ohar gaitezen desagertua hiltzat jotzea ez dela haren interesetan egiten,
ziurtasun juridikoaren kariaz baizik. Horrela, oinordekoek desagertuaren
jaraunspena jasoko baitute, nahiz eta denbora batez ondasunak erreserbatzeko
obligazioa izango duten, bada ez bada ere, ezustean desagertua agertuko balitz.

**** 5.2. Prozedura ****

Heriotza-deklarazioa edozein interesatuk eska dezake eta baita Ministerio
Fiskalak ere, Borondatezko Jurisdikzio Prozedura erabiliz (PZLren 2.042
artikuluari jarraiki).

Aurrekoetan ez bezala, kasu honetan ez da inor behartzen heriotza-deklarazioa
eskatzera; deklarazio hori ez baita desagertuaren alde egiten, haren
oinordekoen mesedetan baizik.

Aipatu artikuluak xedatzen duenez, epaileak, behar diren froga guztiak agindu
ditzake, heriotza-deklarazioa eskatzeko betekizunak betetzen direla
ziurtatzeko. Horretaz gain, publizitatea eman beharko dio prozedurari (legezko
absentzia deklarazioan bezala, Estatuko Boletin Ofizialean eta hedadura handiko
irrati eta egunkarietan eman beharko da prozeduraren berri).

Heriotza-deklarazioa egiten duen autoak esango du noiztik jo behar den pertsona
hori hildakotzat (ikus Kodearen 195 artikuluak esaten duena).

**** 5.3. Betekizunak ****

Kodearen 193 eta 194 artikuluek zehazten dute heriotza-deklarazioa noiz eska
daitekeen.

Lehen artikuluak, 193ak, suposamendu hauek jasotzen ditu:

   1. Urlia desagertu zenetik edo haren azken berri izan zenetik hamar urte
      igaro direnean.
   2. Bost urte nahikoak izango dira, baldin eta desagertuak hirurogeita
      hamabost urte edo gehiago bazituen desagertu zenean.
   3. Bizitzaren aurkako arriskupean desagertu denaren kasuan, nahikoa izango
      da urte bete igaro izana heriotza-deklarazioa eskatzeko. Bizitzaren
      aurkako mehatxua dagoela presumitzen da iraultza edo matxinada
      politikoaren ondorioz desagertu bada.
   4. Ezbeharra bada desagertzearen arrazoia, hiru hilabete igaro beharko dira
      heriotza-deklarazioa eskatzeko.

Kodearen hurrengo artikuluak, 194.ak, honoko kasuak aipatzen ditu:

   1. Gerra denboran gudaroste batean ibili dena edo gudarostearekin batera,
      laguntza edo informazio zerbitzuetan aritutakoaren heriotza-deklarazioa
      eskatu izango da bake-ituna sinatu denetik bi urte igaro badira haren
      berririk izan gabe.
   2. Hondoratutako itsasontzian zihoazenak, urperatu zenetik hiru hilabete
      igaro badira.
Itsasontzia hondoratu den jakiterik ez badago, sei hilabete igaro beharko dira
portutik irten zenetik edo haren azken berriak izan zirenetik.

   1. Istripua izandako hegazkinean zihoazenak, hiru hilabete joan badira
      istripua gertatu zenetik, haien berririk izan gabe. Hegazkinaren
      hondarrak aurkitzen ez badira, eta istripua itsaso edo basamortuaren
      gainean izan bada, sei hilabete igaro beharko dira istripua gertatu
      zenetik heriotza-deklarazioa eskatu ahal izateko; eta istripua
      frogatzerik ez balego, hegazkinaren berri izan zen azken alditik sei
      hilabeteko epea eskatzen du Kodeak.

Azken bi kasuak 4/2000 Legeak gehitutakoak dira. Ordu arte, askoz ere epe
luzeagoa behar zen istripua gertatu zenetik desagertuen heriotza-deklarazioa
egin ahal izateko; egun, salbatze-lanetan erabiltzen diren bitarteko
teknologikoei esker, ziurta liteke, hiru hilabetetan desagertuen arrastorik
aurkitzen ez bada, pertsona horiek bizirik topatzeko oso aukera gutxi daudela.



**** 5.4. Efektuak ****

Esan dugu, heriotza-deklarazioaren ondorio garrantzitsuena oinordetza irekitzea
izango dela.

Edonola ere, hildakotzat jo duguna bizirik egoteko aukera dagoenez, zenbait
neurri agintzen ditu Kodeak haren alde:

   1. Oinordekoek ezingo dituzte jarauntsiaren ondasunak dohaintzan eman
      heriotza-deklarazioa egiten denetik bost urte igaro bitartean.
   2. Legatudunek legatua jaso ahal izateko bost urte itxaron beharko dituzte
      heriotza-deklarazioa egiten denetik.
   3. Oinordekoek jarauntsiaren inbentarioa egin beharko dute.

Bestalde, heriotzarekin amaitzen diren harreman juridiko guztiak iraungi egingo
dira.

Ezkontzari dagokionez, heriotza-deklarazioak ezkontza desegiten du, beraz,
ezkontide ohia berriz ezkon daiteke. Desagertua agertzeak ez dio ezkontza
berriari eragingo.

**** 5.5. Heriotza-deklarazioa bertan behera uztea ****

Desagertua agertzen bada nahiz bizirik dagoela frogatzen bada, haren gaineko
heriotza-deklarazioa errebokatu beharko da. Hala agintzen du Kodearen 197
artikuluak.

Agertzen den unetik, bereak ziren ondasunak berreskuratu ahal izango ditu,
dauden moduan. Absentzia kasuetan bezala, saldutakoengatik eskuratutakoa
jasotzeko eskubidea du, nahiz salmentarekin erositakoa. Ezingo du, ordea,
jarauntsiaren fruitu edo errentarik galdatu, ez bada, agertzen denetik
berreskuratutako ondasunek ematen dutena. Ikus, 197 artikulua.

Desagertuaren gorpua aurkitzen bada nahiz hilda dagoela frogatzen bada,
oinordekoei jarri zaizkien prekauzio neurriak indarrik gabe geratzen dira,
Kodearen 196 artikuluaren aginduz.

**** 5.6. Erregistroan inskribatzea ****

Heriotza-deklarazioaren autoa ofizioz inskribarazten du epaileak Erregistro
Zibilean (epaileak berak bidaltzen du autoa Erregistrora), jaiotza-
inskripzioaren alboan (eta ez Heriotzen atalean), Erregistro Zibilaren 46.
artikuluak agintzen duen legez.








222

