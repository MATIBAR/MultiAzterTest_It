                           27._GAIA:_BEHIN-BEHINEKO_EXEKUZIOA.    I. BEHIN-BEHINEKO EXEKUZIOA.   1. KONTZEPTUA.  2. IZAERA JURIDIKOA.   II. AURRESUPOSTUAK.   1. BEHIN-BEHINEAN EXEKUTA-DAITEZKEEN EPAIAK.  2. ESKUMENA.  3. LEGITIMAZIOA.  4. KAUZIORIK EZ.  III. DEMANDA ETA BEHIN-BEHINEKO EXEKUZIOAREN AGINDUA.     1. EXEKUZIO-DEMANDA.           1. Hasierako eguna.          2. Azken eguna.  2. EXEKUZIOA AGINTZEKO AUTOA.  IV. AURKA EGITEA.  1. EXEKUZIO OSOARI AURKA EGITEA.  2. EXEKUZIOAREN EGINTZA KONKRETU BATZUEI AURKA EGITEA.   V. BEHIN-BEHINEAN EXEKUTATUTAKO EPAIAREN ERREBOKAZIOA.     1. EPAI BERRESLEA.     1. EPAI ERREBOKATZAILEA                 1. Diru-kondenak.                2. Diru-kondenak ez direnak.                        27._GAIA:_BEHIN-BEHINEKO_EXEKUZIOA.   I. BEHIN-BEHINEKO EXEKUZIOA.  Kondena-epai irmoa da oinarrizko exekuzio-titulua. Baina irmotasuna eta exekutagarritasuna ez dira parekoak, irmoak ez diren epai batzuk exekuta baitaitezke. Errekurrituak izan diren epaiak behin-behinean exekuta daitezke.  1. KONTZEPTUA.  Behin-behineko exekuzioa:Irmoak ez diren epaien exekuzioa (PZL 207. art.). Kasu hauetan exekuzioaren eraginkortasuna mantenduko da, baldin eta errekurritu eta exekutatu den epaia errebokatzen ez bada. Hau da, errekurtsoak erabakitzen duen epaiak behin-behinean exekutatu den epaia errebokatzen ez badu.  Behin-behinean exekutatu daitezkeen epaien betekizunak:      * Epaiakbaino ezin dira behin-behinean exekutatu.     * Auziaren mamiari buruz erabakitzen dutenak.     * Uzia (gutxienez partzialki) baiesten dutenak.     * Kondena-epaiak izan beharko dira.     * Haien kontra errekurtsoa prestatuta egon behar da (apelazioa, kasazioa       edo hauste prozesalagatiko errekurtsoa.  Behin-behineko exekuzioaren oinarria:Babes judizial eraginkorra. Kontuan har dezagun aldez aurrez berme guztiak dituen deklarazio-prozesua egon dela.  Exekuzio honen bidez, legegileak errekurtsoak exekuzioa atzeratzeko asmoz erabiltzea saihestu nahi izan du. Kasu gehienetan errekurtsoak exekuzioa atzeratzeko jartzen dira.  2. IZAERA JURIDIKOA.  Ukaezina da exekuzio-jarduketa dela. Izan ere, behin-behineko exekuzioa exekuzio arrunta agindu eta burutzen den moduan egiten da (PZL 524.2 eta 3 art.). Horrez gain, alderdiek eskubide eta ahalmen berdinak dituzte.  PZL 524-537 artikuluetan behin-behineko exekuzioaren kontu bereziak baino ez dira arautzen: behin-behinean exekuta daitezkeen epaiak, exekuzioa eskatzeko momentua, aurka-egite eta exekutatu den epaia errebokatzearen ondorioak. Ginerako kontuetan exekuzio arruntaren erregulaziora jo beharko da.  II. AURRESUPOSTUAK.   1. BEHIN-BEHINEAN EXEKUTA-DAITEZKEEN EPAIAK.  Exekuzio-titulua:Behin-betiko (irmoa ez dena) kondena-epaia (sentencia definitiva de condena).  Printzipioz, irmoak ez diren kondena-epai guztiak exekuta daitezke. Bestalde, PZL 524.5 artikuluaren arabera, oinarrizko eskubideei buruzko epaiak lehentasunezko izaera izango dute.  Dena den badaude salbuespen batzuk (exekutatu ezin diren epaiak):     1. Aitatasun, amatasun, seme-alabatasun, ezkontzaren deuzestapen, banaketa,       dibortzio, gaitasun, egoera zibil eta ohorezko eskubideei buruzko       prozesuetan emandako epaiak (PZL 525.1-1 art.). Beste gauza bat da       sortutako obligazioak edo ondare-harremanak.    2. Borondate-deklarazioa ematera kondenatzen duten epaiak (PZL 525.1-       2 art.).    3. Jabetza industrialeko tituluen deuseztapen edo iraungitzea deklaratzen       duten epaiak (PZL 525.1-3 art.).    4. Irmoak ez diren atzerriko epaiak, Espainian indarrean dauden nazioarteko       tratatuek kontrako ezartzen dutenean izan ezik (PZL 525.2 art.).    5. Ohorerako eskubidea, famili eta norberaren intimitate eta irudirako       eskubidea urratzeagatik kalte-galeren ordainketa ezartzen duten epaiak       (PZL 525.3 art.).    6. Deklarazio-epaiak eta epai eratzaileak (PZL 521. art.).    7. Erregistro Publikoetako idazpenen inskripzioa edo deuseztapenak egitea       ezarri edo ahalbidetzen duten epaiak (PZL 524.4 art.). Kasu honetan ezin       izango da inskripzioa edo deuseztapenik egin, oharpen prebentiboa baizik;       baldin eta epaia irmoa ez bada, edo irmoa izanik, baldin eta auzi-ihesean       emandako epaiaren desegite-akzioa egikaritzeko epea bete ez bada.  2. ESKUMENA.  PZL 524.2 art. Lehen Auzialdiko Epaitegiak izango du eskumena epaia behin- behinean exekutatzeko. Berdin da behin-behinean exekutatuko den epaia lehen auzialdian (PZL 527. art.) edo apelazio errekurtsoan (PZL 535.2 art.) emana izatea.  3. LEGITIMAZIOA.  Alderdiak eskatuta baino ezin da behin-behinean exekutatu (xedapen- printzipioa). PZL 526. artikuluaren esanetan, lehen auzialdian kondena-epaiaren erabakiak bere alde izan dituena izango da legitimatua. Bigarren auzialdian emandako epaiei dagokienez, gauza bera esaten du PZL 535.1 artikuluak. Beraz, exekuzioa eskatzeko bere alde izan behar ditu epaiaren erabakiak. Aldeko erabakirik egon ezean, ez dago behin-behineko exekuziorik eskatzerik.  Baina baliteke epaiak uzia partzialki baino ez baiestea; beraz, epai honek bi alderdien aldeko erabakiak izango ditu. Kasu honetan, bi alderdiak legitimatuak egongo dira.     1. KAUZIORIK EZ.  Legitimatuak ez du kauziorik eman beharrik behin behineko exekuzioa eskatzeko (PZL 526. art.). Kauzioa eskatuko balitz eskudiru daukatenek baino ezin izango lukete behin-behineko exekuzioa eskatu. III. DEMANDA ETA BEHIN-BEHINEKO EXEKUZIOAREN AGINDUA.  PZL 524-537 art.: Behin-behineko exekuzioaren erregulazioa.  1. EXEKUZIO-DEMANDA.  PZL 524.1 art.: Behin-behineko exekuzioa demandaren bitartez eskatzen da. Artikulu honek 549. (exekuzio-demanda) artikulura igortzen du.  Behin-behineko exekuzioaren demanda aurkezteko epea aztertuko dugu:  A. Hasierako eguna (“Dies a quo”).  Behin-behineko exekuzioa errekurtsoa erabakitzeko dagoen bitartean eskatzen denez, demanda aurkezteko hasierako eguna desberdina izango da epaiaren arabera:  1. Lehen Auzialdian emandako epaiak.  Lehen Auzialdian emandako epaiak izanez gero, edozein momentutan aurkez daiteke exekuzio-demanda:      * Apelazio-errekurtsoa prestatutzat hartzen duen probidentzia jakinarazten       denetik,     * edo, apelazioari atxikipena dagoenean, alderdi apelatzaileari idazkia       helarazten zaionetik (PZL 527.2 art.).  Demandarekin batera exekuziorako beharrezkoa denaren testimonioa aurkeztu beharko da. Baina momentuaren arabera organo desberdinei eskatu beharko zaie testimonioa. Azter ditzagun aukera biak:      * Apelazioaz arduratuko den jurisdikzioko organoari jardun guztiak helarazi       baino lehen eskatzen bada exekuzioa, Lehen Auzialdian epaia eman duen       organo berak emango du testimonioa (PZL 463.1 eta 527.2 II art.).     * Apelazioaz arduratuko den jurisdikzioko organoari jardunak helarazi       ondoren eskatzen bada behin-behineko exekuzioa, exekutatzaileak Lehen       Auzialdian epaia eman duen auzitegiari eskatu beharko dio testimonioa       (PZL 463.2 eta 527.2 I art.).  2. Bigarren Auzialdian emandako epaiak.  Bigarren Auzialdian emandako epaiak izanez gero, errekurtsoa prestatutzat hartzen duen ebazpena jakinarazten den momentutik eska daiteke behin-behineko exekuzioa (PZL 535.2 art.).  Exekuzio-demandarekin batera, epaiaren ziurtagiria eta exekuziorako egokia den guztiaren testimonioa aurkeztuko da auzitegi eskudunaren aurrean (Lehenengo Auzialdikoa). Epaiaren ziurtagiria eta testimonioa organo hauei eskatu beharko zaizkie:      * Apelazioan eman duen organoari, baldin eta jardunak helarazi ez badira       (PZL472 eta 482. art.).     * Kasazio edo hauste-prozesalagatiko errekurtsoaz erabakitzeko auzitegi       eskudunaren aurrean, baldin eta jardunak helarazi bazaizkie.  B. Azken eguna (“Dies ad quem”).  Errekurtsoan epaia eman baino lehen aurkeztu beharko da behin-behineko exekuzioaren demanda.      * Lehen Auzialdian emandako epaiak: apelazioan epaia eman baino lehen (PZL       527.1 art.).     * Bigarren Auzialdian emandako epaiak: kasazioan edo hauste-prozesalagatiko       errekurtsoan epaia eman baino lehen (PZL. 535.2 art.).  2. EXEKUZIOA AGINTZEKO AUTOA.  PZL 524.2 art.: Behin-behineko exekuzioaren agindua (despacho de la ejecución). Legeak exekuzio arruntera bidaltzen du.  Aurresupostu eta betekizun prozesal guztiak betetzen badira, auzitegiak exekuzioa agintzeko autoa emango du (exekuzio arrunta PZL 553. art.). PZL 527.3. artikuluaren arabera, behin-behineko exekuzioa eskatutakoan, auzitegiak aginduko du. Baina, noiz uka dezake? Ez du exekuzioa aginduko behin-behinean exekuta ezin den epaia denean, edo epaiak eskatzailearen aldeko erabakirik ez duenean. Hau da, auzitegiak ofizioz kontrolatuko ditu baldintza eta aurresupostu guztiak.  Behin-behineko exekuzioa ezesten duen autoaren kontra apelazio errekurtsoa tarteratzeko aukera dago. Exekuzioa agintzen duen autoaren kontra, aldiz , ez dago errekurtsorik (PZL 527.4 art.).  Exekuzioa agindu baino lehen ez zaio exekutatuari zitaziorik egiten, ezta epatzerik ere. Behin exekuzio aginduta, aurka egiteko aukera izango du (PZL 527.4 art.). Hemendik aurrera, izapideak exekuzio arruntarenak izango dira (PZL 524.2 art.).  IV. AURKA EGITEA.  Ikusi dugunez, oso erraz lortzen da behin-behineko exekuzioa, baina dena den, aurka egiteko aukera emango zaio exekutatuari.  Exekuzioa agintzeko autoa edo neurri zehatzak erabakitzen dituen autoa jakinarazten zaionetik bost eguneko epea izango du exekutatuak aurka egiteko, idazki eta egokiak diren agiriak aurkeztu ahal izateko. Exekutatzaile eta gainerako alderdiei helaraziko zaie idazkia, egoki hartzen duena alegatu eta kreditatzeko. Hauek ere, bost eguneko epea izango dute.  Ondoren, baietsi edo ezesteko autoa emango du epaileak. Erabaki honen kontra ez dago errekurtsorik.  Aurka egiteko zioei dagokienez, aurka-egite motaren arabera desberdinak izango dira:  1. EXEKUZIO OSOARI AURKA EGITEA.  Exekutatuak exekuzio osoari aurka eginez gero, hauek dira alega daitezkeen zioak:     1. Aurresupostu edo betekizun prozesalen bat bete gabe behin-behineko       exekuzioa agindu izana.  PZL. 528.2-1 art. Nahiz eta artikulu honek 527. artikuluaren hauste baino ez aipatu (behin-behineko exekuzioa epe barruan ez aurkeztea edo epaia behin- behinean exekuta daitekeen epaia ez izatea), ulertu behar dugu aurresupostu eta betekizun guztien haustea barne dagoela.  Auzitegiak aurka-egitea baiesten badu, exekuzioarekin jarraitu ezin dela deklaratuz autoa emango du eta enbargo, traba eta berme-neurriak altxatuko dira (PZL 530.1 art.). Baina baliteke zuzendu daitezkeen hausteak izatea (adib., letratuaren sinadura eza).     1. Kondena diruzkoa ez denean. Exekutatu den epaia errebokatzekotan, behin-       behineko exekuzioaren aurreko egoera berreskuratzea edo exekutatuari       ekonomikoki konpentsatzea ezinezkoa edo izugarri zaila izatea.  Epaiak diru-kondenarik ezartzen ez duen kasuan gaude. Exekutatuak alegatzen du, epaia errebokatuz gero, ezinezko edo izugarri zaila izango litzatekeela exekuzioaren aurreko egoera berreskuratzea edo kalte-galeren ordaintzapenaren bidez konpentsatzea (PZL 528.2-2 art.).  Kasu honetan, exekutatzaileak, erantzutean, exekutatuak alegatutako zioa inpugnatzeaz gain, kauzio nahikoa eskaintzea dauka. Honen bidez, exekutatzaileak bermatuko du, epaia errebokatzekotan, exekuzioaren aurreko egoera berriztatuko dela edo kalte-galerak indemnizatuko direla (PZL 529.3 art.).  Epaileak autoa emango du, aurka egiteari buruz erabakiz:      * Aurka egiteko zioa ezesten badu, exekuzioarekin jarraituko da.     * Exekutatuaren aurka egiteko zioa eta exekutatzaileak eskainitako kauzioa       baiesten baditu, kauzioaren zenbatekoa zehaztu eta exekuzioarekin       jarraituko da.     * Aurka egiteko zioa baiesten badu (baina ez exekutatzailearen kauzioa),       exekuzioa eten egingo da. Hala eta guztiz ere, enbargo eta berme-neurriak       mantenduko dira. Gainera, egokiak diren 700. artikuluaren neurriak       hartuko dira (PZL 530.2 art.) 2. EXEKUZIOAREN EGINTZA KONKRETU BATZUEI AURKA EGITEA.  Epaiaren kondena diruzkoa denean, exekutatuak ezin izango dio exekuzio osoari aurka egin (bai aurresupostu prozesalak ez betetzeagatik).  Horregatik, exekuzio-jardun konkretuei baino ezin izango die aurka egin. Horretarako hau da alega daitekeen zioa: exekuzioaren aurreko egoera berreskuratzea edo kalte-galeren ordaintzapenaren bidez ekonomikoki konpentsatzeaguztiz_ezinezkoaizatea.  Aurka egiteko exekutatuak baldintza batzuk bete beharko ditu (PZL 528.3 art.):      * Beste neurri edo exekuzio-jardun batzuk proposatzea, aipatutako egoera       sortzen ez dutenak.     * Kauzio nahikoa eskaintzea, exekuzioaren atzerapenagatik erantzuteko,       eskainitako neurri alternatiboak ezartzen ez badira eta diru-kondena       berresten bada.  Bata ala beste falta bada, ez da aurka-egitea izapidetuko (PZL 528.3 art.).  Epaileak autoz erabakiko du:      * Ezesten badu, exekuzioarekin jarraituko da.     * Baiesten badu, eta horrez gain exekutatuak eskainitako neurri       alternatiboak onartzen baditu (antzekoak eta eraginkorrak izateagatik),       hauek ezarriko dira.     * Baiesten badu, epaia errebokatzekotan, aurreko egoera berreskuratzea edo       ekonomikoki exekutatuari konpentsatzea guztiz ezinezkoa izateagatik,       eskainitako kauzioa ematea aginduko du (PZL 530.3 art.).  Aurka-egite onartzeak ez dakar gainerako jardunen etendura, baizik eta hauek aurrera jarraituko dutela (PZL 530.3 art.).       V. BEHIN-BEHINEAN EXEKUTATUTAKO EPAIAREN ERREBOKAZIOA.  Behin-behinean exekutatu den epaia errekurtsoan errebokatua izateko arriskua dago.  1. EPAI BERRESLEA.  Errekurtsoaren epaiak exekutatutako epaia berresten badu, ez dago inolako arazorik (PZL 532. art.):      * Berresten duen epaia irmo ez bada (beste errekurtso bat tarteratu       delako), behin-behineko exekuzioak aurrera jarraituko du, baldin eta       exekutatzaileak uko egiten ez badio.     * Baiesten duen epaia irmoa bada (errekurtsorik tarteratzerik ez       dagoelako), behin-behineko exekuzioa behin-betiko bihurtuko da, baldin       eta exekutatzaileak uko egiten ez badio.  2. EPAI ERREBOKATZAILEA.  A. Diru-kondena (PZL 533 art.).  Epaia diru-kondenazkoa bada, eta erabat kondenatu bazen, errekurtsoan emandako epaia:      * Erabatekoa izan daiteke (hau da, erabat errebokatzen du diru-kondena).       Kasu honetan zuzenean largestuko da exekuzioa. Honela, exekutatzaileak       zera egin beharko du: a) Jasotako exekutatuari itzuli; b) Ordaindutako       kostuen zenbatekoa bueltatu; eta c) Kalte-galerak ordaindu.     * Partziala izan daiteke. Exekutaturiko epai partzialki errebokatzekotan,       exekuzioa largetsi egingo da, eta exekutatzaileak zera egin beharko du:       a) Jasotako zenbateko eta berreskuratutako zenbatekoaren arteko       diferentzia exekutatuari bueltatu; eta b) diferentzia horren diruaren       legezko interesagatik indemnizatu (PZL 533.3 art.).  B. Diru-kondenak izan ezean (PZL 534 art.).  Epaiak bestelako obligazioak izanez gero:      * Ondasun jakin bat ematea: Exekutatzaileari eman bazitzaion ondasuna,       exekutatuari bueltatu beharko zaio, eta baita fruituak, errentak eta       produktuak ere (ondasunaren erabilpenaren balorazio ekonomikoa). Ondasuna       bueltatzea ezinezkoa bada, exekutatuak kalte-galeren ordaintzapena       eskatzea izango du (PZL 712 eta hurrengo art.).     * Zerbait egitea: Egin zena desegiteko eskatzea dauka exekutatuak. Kasu       gehienetan ekonomikoki indemnizatzen zaio.     * Zerbait ez egitea: Aurreko egoerara bueltatzeak ez du zentzurik, egin ez       dena desegin ezin baita. Beraz, exekutatuak kalte-galerak ordaintzeko       eskatuko du (legeak aurreikuspenik ez duen arren).  Behin-behineko exekutatzaileak, orain exekutatu bihurtzen da. Horregatik aurka egiteko aukera izango du (PZL 528. artikuluaren arabera).    8  
