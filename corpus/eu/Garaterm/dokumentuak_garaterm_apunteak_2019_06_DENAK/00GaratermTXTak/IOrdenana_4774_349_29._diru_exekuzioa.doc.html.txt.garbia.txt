                                29._GAIA:_DIRU-EXEKUZIOA.     I. EXEKUZIO-TITULUAREN LIKIDEZIA.   1. ERAGIKETEN SALDOA.  2. INTERESAK.  3. ATZERRIKO MONETA.   II. LIKIDOAK EZ DIREN TITULUEN LIKIDAZIOA.   1. KALTE-GALERAK.  2. DIRUZKOAK EZ DIREN PRESTAZIOAK DIRU BIHURTZEA.  3. FRUITU ETA ERRENTAK.  4. ADMINISTRAZIOAREN KONTUAK EMATEA.   III. ORDAINTZEKO ERREKERIMENDUA.                                                  29._GAIA:_DIRU-EXEKUZIOA.   I. EXEKUZIO-TITULUAREN LIKIDEZIA.  Oso erraza da diru-exekuzioa tituluak berak zenbateko likidoa zehazten duenean: behin exekuzioa agintzeko autoa emanda eta ordaintzeko errekerimendua eginda, enbargoa burutuko da.  Likidezia:Exekuzio-tituluan letra, zifra edo guarismo (zifra edo zenbaki) ulergarrien bidez adierazitako diru-kopuru zehatza. Tituluan dauden zenbatekoaren adierazpen desberdinen artean kontradikziorik egonez gero, letren bidez adierazitako zenbatekoa hartuko da kontuan (PZL 572.1 art.).  Prozesuaren hasieran exekutatzaileak eskaturiko interes (prozesuan zehar sortzen direnak) eta kostuei dagokienez, ez dira likidoak izan behar (PZL 572.1 art.).  1. ERAGIKETEN SALDOA.  Eskritura publikoan nahiz merkatal artekariak interbenitutako polizan formalizatutako mailegu, kreditu eta deskontuko kontratuen eragiketen saldoaren zenbatekoa likidazioaz aritzen gara (PZL 572.2 art.).  Hartzekodunak egindako likidazioaren emaitza da exekuzioan galdagarria izango den zenbatekoa, baldin eta likidazioa alderdiek hitzartu zuten bezala egiten bada. Hau da, kasu hauetan, hartzekodunak berak egingo du eragiketen saldoaren likidazioa; dena dela tituluan bertan honela adierazi beharko da.  Exekuzioa agintzeko betekizunak:           1. Hartzekodunak zordun eta (kasua bada) fidatzaileari galdagarria den             zenbatekoa jakinarazi diela kreditatu beharko du (PZL 572.2 II             art.).          2. Demandarekin batera, 550. artikuluaren agiriez gain, agiri bereziak             aurkeztu beharko dira (PZL 573.1 art.): 1) Hartzekodunak egindako             likidazioaren ondoriozko saldoa adierazten duen agiria; 2)             Likidazioa exekuzio-tituluan alderdiek hitzartu zuten bezala egin             dela kreditatzen duen agiri fedemailea; 3) Zordun eta fidatzaileari             zenbateko galdagarria jakinarazi izana kreditatzen duen agiria.  2. INTERESAK.  Hainbatetan, tituluak zenbateko likidoaz gain (zenbateko nagusia), interesen ordainketa ezartzen du. Hau da, alde batetik kopuru likidoa izango dugu, eta bestetik, likidoa ez den beste kopuru bat, interesak.  Interesei dagokienez, tituluak portzentaia, denbora eta kopuru nagusia zehazten baditu, interesen zenbatekoa likidotzat hartuko da.  Kasu honetan hainbat arau bereziak daude:      * Demanda aurkezteko momentuan interes bentzituak (epemugaratuak) zeintzuk       diren adierazi beharko da demandan.Hau da, interes bentzituen zenbateko       likidoa (eragiketa matematikoaren emaitza dena) (PZL 575.1 art.).     * Exekuzio-prozesuan zehar bentzituko diren interesak eta kostuak. Jakina,       hau ezin da zenbateko likidorik izan, prozesuak iraungo duen denbora       ezagutzen ez baita; dena dela, kopuru hau behin-behinean kalkulatu       beharko da (PZL 572.1 eta 575.1 art.). Kopuru honek ezin izango da       erreklamatzen den zenbatekoaren % 30 baino gehiagokoa izan.     * Auzitegiak ezin izango du exekuzioaren agindua ukatu, zor den kopurua eta       demandan erreklamatutakoa desberdinak direla usteagatik. Exekutatuak       pluseskaera alegatu ahal izango du (PZL 575.3 art.).  PZLak bi interes mota desberdintzen ditu: berandutza prozesala(PZL 576. art.), eta interes aldagarria(PZL 574. art.):     1. Berandutza prozesala: 1) Epaiak edo ebazpenak diru-kopuru likido bat eta       interesak ordaintzera kondenatzen duenean. Interesak alderdiek       hitzartutakoak (edo legeak ezartzen dituenak) izanez gero, interesak       kopuru likidotzat hartuko dira (epaian bertan portzentaia eta denbora       zehaztu behar baitira). 2) Interesei buruzko akordiorik egon ezean (edo       legeak ezer aurreikusten ez badu), epai edo ebazpenek urteko interesak       sortuko dituzte. Interes hori diruaren legezko interesari bi puntu       gehitzearen emaitza izango da, eta epai edo ebazpena lehen auzialdian       eman zen momentutik hasiko da kalkulatzen. Hauek ere kopuru likidotzat       hartuko da (PZL 576. art.).    2. Interes aldagarria: Judizialak ez diren tituluetan. Banku-eragiketetan       ezarri ohi dena. PZL 574. art.: Erreklamatutako kopurua mailegu edo       kreditu batetik ondorioztatzen denean, baldin eta alderdiek interes       aldagarria hitzartu bazuten edo moneta desberdinen parekotasun eta       beraien interesak likidatzeko kontuan hartzen badira. Exekutatzaileak       saldoa kalkulatzeko erabili dituen eragiketak demandan adierazi beharko       ditu. Saldo hori da erreklamatzen dena. PZL 573.1-2, 3, eta 573.2 eta 3       artikuluek ezarritakoa aplikatuko da (kontuen saldoa).  3. ATZERRIKO MONETA.  PZL 577.1 art.: Tituluak diru-kopurua atzerriko monetan ezarriz gero, moneta horretan aginduko da exekuzioa. Dena den, kostuak, gastuak eta berandutza prozesaleko interesak moneta nazionalean ordainduko dira.  Enbargatu behar diren ondasunak zehazteko baino ez da atzerriko moneta nazional bihurtuko (exekuzioa agintzeko momentuko aldaketa ofiziala hartuko da kontuan) (PZL 577.2 art.).  II. LIKIDOAK EZ DIREN TITULUEN LIKIDAZIOA.  Diru-exekuzioan, exekutatu ahal izateko, tituluak diru-kopuru likidoa ezarri behar du. Baina baliteke hasiera batean kopuru likido hori ez ezagutzea. Beraz, likidatu beharko da. Izan ere, PZL 712. artikuluak likidazioa zein kasutan beharrezkoa den ezartzen du:      * Diruzkoa ez den prestazio baten diru-baliokidea zehazteko.     * Kalte-galerak moduan zor den zenbateko zehazteko.     * Fruitu, errenta, onura edo edozein motatako produktuak zehazteko.     * Administrazioren kontuak ematearen saldoa zehazteko.  1. KALTE-GALERAK.  Exekutatzaileak (kalte-galerak pairatu dituenak) kalte-galeren zerrenda zehatza eta hauen balorazioa aurkeztuko ditu. Honekin batera, erizpenak eta beharrezkotzat jotzen dituen agiriak aurkeztu ahal izango ditu (PZL. 713.1 art.).  Ondoren, exekutatuari helaraziko zaizkio idazki eta agiri guztiak, 20 eguneko epean erantzun ahal izateko (PZL 713.2 art.). Honek bi aukera izango ditu:     1. Exekutatzaileak aurkezturiko kalte-galeren zerrenda eta balorazioarekin       (zenbatekoarekin) konformatu: Kasu honetan auzitegiak probidentziaren       bidez onartuko du exekutatzaileak aurkeztutako likidazioa, eta       exekuzioarekin jarraituko da (PZL 714.1 art.). Zordunak 20 eguneko epean       aurka egin ezean, edo kalte-galeren existentzia arrazoitu gabe ukatzen       badu, konformatu egiten dela ulertuko da (konformatze tazitutzat hartuko       da) (PZL 714.2 art.).    2. Aurka egin: Exekutatuak exekutatzaileak aurkezturiko kalte-galerei edota       balorazioari epe barruan aurka egitekotan, hitzezko judizioaren       izapideetatik joko da. Bestalde, auzitegiak peritu bat izendatzea dauka,       honek kalte-galerei eta balorazioari buruzko erizpena eman dezan.       Ondoren, alderdiei helaraziko zaie. 10 egun pasa ondoren bista burutuko       da, eta bost eguneko epean auzitegiak kalte-galeren gisa ordaindu behar       den kopurua autoz erabakiko du. Ebazpen honen kontra apelatzea dago (PZL       715 eta 716. art.).  2. DIRUZKOAK EZ DIREN PRESTAZIOAK DIRU BIHURTZEA.  Hainbatetan diruzkoak ez diren prestazioak diru-zenbateko bihurtu behar dira exekutatu ahal izateko (PZL 701.3 eta 702.2 art.). Honetarako exekutatzaileak prestazioaren diruzko kalkulua eta arrazoiak adierazi beharko ditu. Honekin batera, egokitzat hartutako agiriak ere aurkez ditzake (PZL 717. art.). Ondorengo izapideak kalte-galeretan azaldutakoak bezalakoak dira.  3. FRUITU ETA ERRENTAK.  Behin exekutatzaileak likidazioa eskatuta, auzitegiak zordunari tituluaren oinarrien araberako likidazioa aurkezteko errekerituko dio (PZL 718. art.). Horretarako epea egoeren arabera desberdina izango da. Errekerimenduaren aurrean exekutatuak bi aukera izango ditu:    1. Likidazioa aurkeztu ez: Orduan, exekutatzaileari errekerituko zaio berak       bidezko hartutako likidazioa aurkez dezan. Aurkeztu ondoren, exekutatuari       helaraziko zaio, eta kalte-galerentzat aurreikusitako izapideetatik       jarraituko da.    2. Likidazioa aurkeztu: Exekutatzaileari helaraziko zaio. Hau ados egon       daiteke; beraz, auzitegiak likidazioa onartuko du. Baia baliteke       exekutatzaileak aurka egitea; orduan likidatzeko kalte-galeren izapideei       jarraituko zaie.  4. ADMINISTRAZIOAREN KONTUAK EMATEA.  Likidazioa fruitu eta errenten likidazioa bezalakoa izango da. PZL 720. artikuluaren arabera, auzitegiak, kasuaren garrantzia eta zailtasuna kontuan hartuta, epeak luza ditzake.  Aztertutako likidazio-eragiketen bidez diru-kopuru likidoa lortzen da, diru- obligazioarentzako exekuzioarekin jarraitu ahal izateko (PZL 571 eta hurrengo art.).  III. ORDAINTZEKO ERREKERIMENDUA.  Exekuzioa agintzen duen autoak exekutatuari egin behar zaion ordaintzeko errekerimenduaren edukia zehaztu beharko du (PZL 533.1-5 art.). Dena den ordaintzeko errekerimendua ez da beti beharrezkoa:      * Ordaintzeko errekerimendua ez da beharrezkoa izango exekuzio-titulua       judiziala edo berdindua denean (ebazpen judiziala, arbitraiazko erabakia       edo prozesuan zehar lortutako transakzio nahiz akordioak onartzen duten       ebazpenak) (PZL 580. art.).     * Titulu desberdina izanez gero, ordaintzeko errekerimendua beharrezkoa       izango da (PZL 581. art.). Enbargatu baino lehen ordaintzeko errekeritu       beharko zaio exekutatuari. Errekeritzen zaion zenbatekoa exekutatzaileak       erreklamatutakoa izango da (zenbateko nagusia gehi momentu hori arte       sorturiko interesak). Baina ez da errekerimendua beharrezko izango,       demandarekin batera exekutatzaileak agiri notariala aurkezten badu,       exekutatuari errekerimendua egin diola kreditatuz (gutxienez 10 egun       lehenago egin behar izan dio errekerimendua). Errekerimendua egiteko       lekua: PZL 582. art.  Errekerimenduaren aurrean, exekutatuaren jarrerak desberdinak izan daitezke:     1. Berehala ordaindu: (PZL 583. art.) Ordaintzeko frogagiria emango zaio.       Diru-kopurua exekutatzailearen esku utziko da eta amaitutzat joko da       exekuzioa. Kostuak exekutatuaren esku izango dira, bere borondatearen       menpe ez zegoen zioarengatik exekuzioaren aurretik ordaindu ezin izan       zuela egiaztatzen duenean izan ezik.    2. Ordaindu ez: Exekutatuaren ondasunak enbargatuko dira, erreklamatzen       zaion zenbateko eta kostuengatik erantzuteko neurrian (PZL 581.1 art.). 4  
