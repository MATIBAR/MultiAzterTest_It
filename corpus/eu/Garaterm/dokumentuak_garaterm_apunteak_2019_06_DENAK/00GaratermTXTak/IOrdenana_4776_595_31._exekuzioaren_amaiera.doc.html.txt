




                        31._GAIA:_EXEKUZIOAREN_AMAIERA.



I. ENBARGATUTAKO ONDASUNEN NAHITAEZKO DIRU-BIHURTZEA.

II. NAHITAEZKO BESTERENTZEA.

1. FEDE-EMAILE PUBLIKOAK BURUTUTAKO BESTERENTZEA.

2. BESTERENTZEKO BESTE SISTEMA BATZUK.


III. ENKANTE JUDIZIALAREN ORDEZKOAK.

1. DIRU BIHURTZEKO HITZARMENA.

2. PERTSONA EDO ERAKUNDE ESPEZIALIZATUAREN BIDEZKO DIRU-BIHURTZEA.


IV. ENKANTE JUDIZIALA.


1. ONDASUNEN EGOERA JURIDIKOA.

2. ENKANTEA BURUTZEA.

A. Enkantearen tipoa zehaztea.
B. Enkantearen deialdia.
C. Aldez aurreko gordailua.
D. Enkante-ekitaldia.

3. ENKANTEAREN ONESPENA.

4. PREZIOAREN ORDAINKETA.

V. NAHITAEZKO ADJUDIKAZIOA.

1. PAGUTARAKO ADJUDIKAZIOA.

2. PAGUTAN ADJUDIKATZEA.

VI. NAHITAEZKO ADMINISTRAZIOA.

VII. ESKUBIDE HOBEKO HIRUGARRENGOTZA.

1. ESKUMENA.

2. LEGITIMAZIOA.

3. TITULUA.

4. EPEA.

5. PROZEDURA.

6. ONDORIOAK.









































                        31._GAIA:_EXEKUZIOAREN_AMAIERA.



I. ENBARGATUTAKO ONDASUNEN NAHITAEZKO DIRU-BIHURTZEA.

Enbargoa burutu eta berme-neurriak hartu ondoren, ondasunak diru bihurtuko
dira. Fase honi nahitaezko diru-bihurtzea edo premiamendu-prozedura deitzen
zaio. Honela exekutatzaileari ordaintzeko dirua lortzen da.

Hala eta guztiz ere, batzuetan ez da diru-bihurtzea beharrezkoa izango; noiz?:

    * Enbargatu dena dirua edo berehala bihur daitezkeen ondasunak direnean
      (PZL 634.1 art.: eskudirua, kontuen saldoak, dibisa aldagarriak)
    * Ondasun higigarrien epekako salmenta-kontratuen kasuetan; baldin eta
      exekutatzaileak ondasuna itzultzeko eskatzen badu. Exekutatzaileari
      ondasuna berehala emango zaio. Baina ondasunaren balorazioa kalkulatzeko
      honen depreziazioa hartuko da kontuan (PZL 634.3 art.).

Ondasun desberdinak izanez gero, diru bihurtu beharko da ondasuna. Diru
bihurtzeko bideak: besterentzea, adjudikazioa eta nahitaezko administrazioa.

II. NAHITAEZKO BESTERENTZEA.

Nahitaezko besterentzea:Akto prozesala, zeinaren bidez, aurrez zordunari
enbargatutako ondasuna, auzitegiak hirugarren bati transmititzen zaion. Honela
exekutatzaileari ordaintzeko beharrezko den dirua lortzen da.

1. FEDE-EMAILE PUBLIKOAK BURUTUTAKO BESTERENTZEA.

Fede-emailearen bidez besterentzen diren balore motak (PZL 635. art.):

   1. Bigarren mailako merkatuan negoziaziora onartutako baloreak: Transmizioa
      burutzeko merkatu berezi hauek arautzen dituzten legeak hartuko dira
      kontuan.
   2. Beste balore batzuk izatekotan, eta bereziki burtsan kotizatzen ez duten
      akzioak eta sozietate-partizipazioak: Arau berezirik egon ezean,
      notarioaren bidez besterentzen dira, eta besterentzeari buruzko xedapen
      estatutario eta legalak aintzat hartuko dira.

2. BESTERENTZEKO BESTE SISTEMA BATZUK.

Ondasun desberdinak izanez gero, hauek dira besterentzeko irizpideak (PZL 636.
art.):

   1. Alderdi eta interesatuen arteko hitzarmena:Haiek zehaztuko dute zein den
      diru bihurtzeko erarik onena. Auzitegiak onartu egin behar du.
   2. Hitzarmenik egon ezean, pertsona edo erakunde bereziaren bitartez, edo
      enkante judizialaren bitartez egingo da. Izan ere, enkante judiziala
      erarik arruntena da.

Baina bi kasuetan ondasunak diru bihurtu aurretik ondasun enbargatuen balorea
kalkulatu beharra dago. Nola?:

   1. Exekutatzaile eta exekutatuaren arteko akordioaren bitartez. Exekuzioaren
      aurrekoa edo bitartekoa izan daitekeena (PZL 637. art.).
   2. Perituaren bitartez. (PZL 638. art.) Auzitegiak peritu tasatzaile bat
      izendatuko du, ondasunen balorazioa egin dezan. Balorazioa zehazteko
      ondasunaren merkatuko balorea aintzat hartuko du. Izendatu ondoren,
      perituak 8 eguneko epea izango du txostena aurkezteko. Aurkeztutakoan,
      alderdiei, hartzekodunei eta interesatuei helaraziko zaie txostena, 5
      eguneko epean alegazioak eta ondasunaren balorazioari buruzko beste
      txostenak aurkezteko. Bukatzeko auzitegiak probidentziaren bitartez behin
      betiko balorazioa mugatuko du.

III. ENKANTE JUDIZIALAREN ORDEZKOAK.

1881eko PZLean enkante judiziala zen ondasunak besterentzeko era bakarra.
2000ko PZLak aldiz, besterentzeko baliabide batzuk aurreikusten ditu.

1. DIRU BIHURTZEKO HITZARMENA.

Izapidetzearen edozein momentutan eta enbargoaren ostean, exekutatzaile,
exekutatu eta edozein zuzeneko interesatuk auzitegiari agerraldi batera
deitzeko eska diezaioke; ondasunak diru bihurtzeko era eraginkortasunena haien
artean hitzartzeko (PZL 640 art.).

Exekutatzaileak eskatzekotan, auzitegiak deia egingo du; exekutatuak edota
zuzeneko interesatu batek eskatzekotan, exekutatzailea ados dagoenean baino
auzitegiak ez du deialdia egingo (bestela ez dago deialdirik egiterik). Erabaki
ondoren, alderdi eta interesatuei zitatuko zaie. Interesatuak: eskubide
errealen titularrak, edota exekuzioa dela eta iraungiko liratekeen kargen
titularrak).

Agerraldira alderdiak elkartuko dira. Ez dago ekitaldi hau burutzeko betekizun
formalik. Helburua diru-bihurtzearen edo kredituak kitatzeari buruzko akordio
bat lortzea baino ez da.

Hitzarmenak balioa izateko, exekutatzaile eta exekutatuaren arteko akordia
lortu behar da. Alderdiek aurkez dezakete ondasunagatik enkantearen bitartez
lortuko litzatekeena baino prezio altuagoa eskaintzen duen hirugarren
pertsonak; horrez gain besterentzeko beste era batzuk proposa daitezke.
Akordioak ezin du hirugarrenengan kalterik sortu. Auzitegiak autoaren bitartez
onartu, eta exekuzioa etenaraziko du (ondasun konkretuei dagokienez).

Agerraldian akordiorik lortu ezean, beste agerraldi berri bat burutzeko aukera
dago. Akordio lortzekotan, akordioaren bete dela kreditatu bezain pronto
exekuzioa largetsi egingo da. Betetzen ez bada, edo exekutatzaileari asetzen ez
bazaio, etendura altxatu eta enkante judiziala burutuko da.

2. PERTSONA EDO ERAKUNDE ESPEZIALIZATUAREN BIDEZKO DIRU-BIHURTZEA.

Exekutatzaileak edo exekutatuak, exekutatzailearen adostasunarekin, eskatuta,
eta ondasunaren ezaugarriak aintzat hartuta, auzitegiak probidentziaren
bitartez erabaki dezake (PZL 641. art.):

   1. Ondasuna pertsona espezializatua edo merkatua (non ondasun horiek saldu
      eta erosten diren) ezagutzen duen pertsona batek diru bihur dezan.
      Pertsona horrek merkatu horretan jarduteko baldintzak izan beharko ditu.
   2. Ondasuna erakunde espezializatu publiko (kauziorik gabe) edo pribatuak
      (kauzioa emanda) diru bihur dezan.Ondasuna erakundearen erregela eta
      usadioen arabera besterenduko da, exekuzioaren edo alderdien interesen
      kontrakoak ez badira. 6 hilabeteko epea izango du erakundeak ondasuna
      besterentzeko. Ondoren lortu den zenbatekoa (gastuak eta ordainsariak
      kenduta) epaitegiaren gordailu eta kontsignazioen kontuan kontsignatuko
      da. Kauzioa eman bazen itzuli egingo da. & hilabeteko epean enkargua bete
      ezean, errebokatu egingo da, justifikatzen denean izan ezik. Azken kasu
      honetan (justifikazioa egonez gero) beste 6 hilabeteko epe bat emango
      zaio erakundeari. Epe berri honen barruan enkargua bete ezean, behin
      betiko errebokatuko da.

IV. ENKANTE JUDIZIALA.

Ondasunak besterentzeko erarik arruntena. Ondasun higigarriak eta eskubideak:
PZL 643-654 art. Ondasun higiezinak: 655-675.

Hainbatetan, ondasunaren balorazioa jakiteak enkantera deitzea galarazten du:

    * Ondasun higigarriak badira, Idazkari Judizialak (alderdiei entzun
      ondoren) loteteetan bilduko ditu enkantean besterentzeko. Baina, hauen
      behin betiko tasazio edo balorazioa aintzat hartuta, ondasunengatik
      lortuko den dirua enkanteak berak sortzen dituen gastuei erantzuteko
      baino gehiago ez dela izango aurreikusten denean, ez da enkantea
      iragarriko.
    * Ondasun higiezinak badira,kargen balorazioa ondasunaren merkatuko prezioa
      baino gehiagokoa edo berdina denean (PZL 666.2 art.).

1. ONDASUNEN EGOERA JURIDIKOA.

Ondasun higigarriak izanez gero, enkantea burutu baino lehen, ondasunaren
egoera juridikoa argitu beharra dago.

Hasteko, auzitegiak Erregistratzaileari manamendu bat bidaliko dio, kontu hauei
buruzko ziurtagiria bidaltzeko:
   1. Jabari-titularitatea, eta ondasun nahiz eskubidearen eskubide errealak.
      Exekutatua ondasunaren titularra ez dela egiaztatzekotan, enbargoa
      altxatu egingo da, inskripzioa enbargoaren ondorengoa denean izan ezik
      (PZL 658. art.).
   2. Ondasunaren gaineko existitzen den edozein izaerako eskubide; bereziki
      kargak edo libre dagoen.

Aldi berean, auzitegiak (ofizioz edo alderdiak eskatuta) exekutatuari errekeri
diezaioke jabari-tituluak aurkezteko (PZL 663. art.). Honek bi aukera izango
ditu:

   1. Tituluak aurkeztea (PZL 663 II art.):Exekutatzaileari jakinaraziko zaio,
      tituluak nahikotzat hartzen dituen adierazteko eta akatsen konpoketa
      proposatzeko.
   2. Tituluak ez aurkeztea (PZL 664-665 art.): Kasu honetan auzitegiak
      tituluak aurkezteko premiatu dezake, edo bere kasuan, Erregistroaren
      ziurtapenaren nahiz notarioak kautoturiko kopiaren bidez lortuko dira.
      Dena den, nahiz eta titulua falta izan, exekutatzaileak enkantea eska
      dezake; beraz, titulazio-falta enkantearen deialdian jakinarazi beharko
      da. Hori dela eta, enkantatzaileak (licitador), enkantean agertzeagatik,
      ondasunaren egoera (titulazio-falta) onartuko du.

Enbargatutako ondasun higiezina hirugarren pertsonek okupatzen dutela agerian
dagoenean, pertsona hauei exekuzioaren existentzia notifikatuko zaie, 10
eguneko epean egoera hori justifikatzen duten tituluak aurkez ditzaten (PZL
661. art.). Honen bidez higiezinaren edukitza-egoera argitzen da.

2. ENKANTEA BURUTZEA.

A. Enkantearen tipoa zehaztea.

Lehenik eta behin enkantearen tipoa zehaztu beharra dago:

    * Ondasun higigarrietan: Alderdiek zehaztutako balorazioa edo perituak
      emandakoa.
    * Ondasun higiezinetan:Alde batetik, exekutatzen ari den kreditua baino
      lehenagoko kargak nahiz eskubideak (lehentasunezkoak direnak) egon
      daitezke; eta bestetik, geroagoko eskubide edo kargak egon daitezke (PZL
      666. art.). A) Lehenagoko kargei dagokienez, hauek exekuzioaren ostean
      iraungo dute. Ondorioz, errematatzailea exekutatuarengan subrogatuko da;
      berak ordaindu beharko ditu karga horiek. Horregatik, enkantearen tipoa
      honela kalkulatuko da: ondasunaren tasazioko baloreari, lehentasunezkoak
      diren karga guztien zenbatekoa kenduko zaio (PZL 666. art.). B) Geroagoko
      kargei dagokienez (lehentasunik ez dutenak), iraungiko dira; karga hauen
      zenbatekoak ez du tipoan ondoriorik Hala eta guztiz ere, ondasuna
      enkantean besterenduta, eta exekutatzaileari ordaindu ondoren,
      soberakinarekin kreditu hauek ase daitezke.

B. Enkantearen deialdia.
Tipoa mugatu ondoren, enkantea burutzeko data zehaztuko da, honen ordua eta
tokia adieraziz (PZL 644. art.). Gutxienez 20 egun lehenago eman beharko da
enkantearen deialdiaren berri; exekutatuari ere jakinaraziko zaio (PZL 667.
art.). Epe hau ondasun higiezinentzat baino ez dago aurreikusita; higigarriei
dagokienez, aldiz legeak ez du deus esaten.

Berri ematean enkantearen baldintza, datu eta zirkunstantzia guztiak jakinarazi
beharra dago (PZL 646). Ondasun higiezinak badira: identifikazio, hasierako
balorazio (tipoa), erregistroko ziurtagiria, kargak, e.a (PZL 668. art.).

Ediktuen bitartez jakitera emango da. Auzitegiaren egoitzako leku publiko eta
nabarian, eta ohiko leku publikoetan kokatuko dira ediktuak. Beste era batean
publizitatea emateko alderdiek eskatu beharko dute eta auzitegiaren iritziaren
menpe egongo dira.

C. Aldez aurreko gordailua.

Enkantean parte hartu ahal izateko, enkantatzaileak gordailu bat egin beharko
dute epaitegiaren gordailu eta kontsignazioen kontuan. Gordailuaren zenbateakoa
(PZL 64.1-3 eta 669.1 art.):

    * ondasun higigarriak izanez gero: Tasazioaren % 20.
    * Ondasun higiezinak: Tipoaren % 30.

Gordailua enkantea burutu ostean itzuliko zaie, posturagile onenari izan ezik.
Posturagile onenaren gordailua obligazioa betetzearen berme eta errematearen
prezioaren zatitzat hartuko da (PZL 652.1 art.). Gainerako enkantatzaileek
beraien gordailua mantentzeko eska dezakete; kasu honetan, errematatzaileak
prezioa ordaindu ezean, ondasuna posturen ordena jarraituz adjudikatuko da (PZL
652.1 II art.).

D. Enkante-ekitaldia.

Idazkari Judiziala enkantearen buru izango da. Hasteko ondasunen edo loteen
zerrenda eta baldintza bereziak irakurriko dira. Lote edo ondasun
bakoitzarengatik enkante bat egingo da.

Posturagileak mugatuko dira: identifikatu beharko dira, enkantearen baldintza
orokorrak eta bereziak ezagutzen dituztela deklaratu eta aldez aurretiko
gordailua egin izanaren ziurtagiria aurkeztu beharko dute.

Honen ostean, enkanteari hasiera ematen zaio eta enkantatzaileak pujak egiten
hasiko dira. Aurrekoa hobetzen duten pujak baino ez dira onartuko. Ahoz eta
publikoki egingo dira pujak. Baina idatziz egiteko aukera dago; idatziz eginez
gero, kartazal itxian aurkeztu beharra dago. Enkantearen hasieran Idazkariak
ireki egingo du kartazala, baina beste pujekin batera publiko egingo dira (PZL
648. art.). Ez dago denborazko mugarik.

Puja onena egiten duenari adjudikatuko zaio ondasuna. Erremateko prezioaren
berri publiko egin, eta posturagileen izenak eta pujak adierazten dituen akta
jasoko da (PZL 649.3 art.).

Posturagilerik gabeko enkantea:Enkantean posturagilerik agertu ezean,
hartzekodunak ondasunen adjudikazioa eska dezake, ondasunaren tasazio-
balorearen % 30 (higigarrietan) edo % 50 (higiezinetan), edo zor zaion
zenbatekoaren truke (PZL 651 eta 671 art.). 20 eguneko epean adjudikazioa
eskatu ezean, exekutatuak eskatuta, enbargoa altxatu egingo da.

3. ENKANTEAREN ONESPENA.

Enkantea burutu ondoren epaileak autoz onetsiko du errematea (PZL 650 eta 670
art.):

   1. Posturarik onena enkantearen hasierako balorea edo honen % 50
      (higigarriak) edo % 70 (higiezinak) baino gehiagokoa izanez gero,
      auzitegiak egun horretan bertan edo hurrengo egunean errematea onetsi
      egingo du. 20 eguneko epean errematatzaileak zenbatekoa (gordailuaren
      zenbatekoa kenduta) kontsignatu beharko du epaitegiaren gordailu eta
      kontsignazioen kontuan. Exekutatzailea bada posturagile onena,
      kontsignatu behar duenaren likidazioa egingo da (erremateko prezioa ken
      zor zaiona).
   2. Ondasunaren hasierako balorearen % 50 (higigarriak) edo % 70eko
      (higiezinak) baino postura hobeak besterik egiten ez badira, baina berme
      nahikoekin (bankuko edo hipotekazko bermeekin) epeka ordaintzea eskainiz:
      Exekutatzaileari jakinaraziko zaio. Honek 5 (higigarriak) edo 20
      (higiezinak) eguneko epean, ondasunaren hasierako balorearen % 50
      (higigarriak) edo % 70rengatik (higiezinak) ondasunaren adjudikazioa eska
      dezake. Honela egin ezean, postura onena eskainitako baldintzetan
      onetsiko da.
   3. Posturarik onena ondasunaren hasierako balorearen % 50 (higigarriak) edo
      % 70 (higiezinak) baino gutxiagokoa bada,exekutatuak 10 eguneko epean
      postura hobetzen duen hirugarren bat aurkez dezake. Hirugarrenak
      ondasunaren tasazio-balorearen % 50 (higigarrietan) edo % 70 (higiezinak)
      baino gehiago eskaini beharko du, edo gutxiago baina exekutatzaileari
      asetzeko nahikoa. Honela egin ezean, exekutatzaileak, 5 eguneko epean
      ondasunaren adjudikazioa eska dezake tasazio-balorearen % 50
      (higigarriak) edo % 70 (higiezinak) edo zor zaion zenbatekoaren truke
      (baldin eta honela posturarik onena hobetzen bada). Exekutatzaileak
      ondasuna bereganatzen ez badu, ondasuna posturagile onenari adjudikatuko
      zaio; baldin eta ondasunaren tasazio-balorearen % 30 (higigarriak) edo %
      50 (higiezinak) baino kopuru gehiago eskaintzen badu, edo gutxiago baina
      exekutatzaileari asetzeko ( zenbateko nagusia, interesak eta kostuak)
      nahikoa.
   4. Posturarik onenak aurreko baldintzarik bete ezean, alderdiei entzun
      ondoren errematearen onespenari buruz erabakiko du. Horretarako kasuaren
      zirkunstantziak, zordunaren jokaera, beste ondasun batzuen bitartez
      hartzekodunari asetzea lortzeko aukera, ondare-sakrifizioa hartuko ditu
      kontuan. Azkenean auzitegiak errematea ez onestea erabakitzekotan,
      posturagilerik gabeko enkantearen arauak aplikatuko dira.

4. PREZIOAREN ORDAINKETA.

Errematea onesten duen autoan bertan auzitegiak errematatzaileari zenbatekoa
(eman zuen gordailua kenduta) kontsignatzeko aginduko dio. Kontsignazioa
egiteko 10 (higigarriak) edo 20 (higiezinak) eguneko epea izango du.

Ondasun higigarria bada, kontsignazioa egin bezain pronto ondasunaren edukitza
emango zaio. Baina higiezina izanez gero, lehenik eta behin eskurapena Jabetza-
Erregistroan inskribatu beharko da. Horretarako errematea onesten duen autoaren
testimonioa nahiko izango da (PZL 674.1 art.). Jarraian edukitza emango zaio,
higiezina okupatuta ez badago.

Baina higiezina okupatuta badago, bi gauza gerta daitezke (PZL 675 art., 661.1
artikuluarekin lotuta):

    * Enkantea hasi baino lehen okupatzen dutenak titulurik ez zutela deklaratu
      bazen, higiezina berehala utzarazi egingo da.
    * Baina enkantea hasi aurretik erabaki ez bazen, exekutatzaileak
      okupatzaileen irteera eskatu behar du urte beteko epean. Okupatzaileei
      notifikatuko zaie alegazioak egin ahal izateko. Auzitegiak autoz
      erabakiko du. Dena den interesatuek prozesu arruntean beraien eskubideak
      egikari ditzakete.

Zer gertatzen da errematatzaileak prezioa konsignatzen ez badu?. Enakantearen
porrota gertatzen da. Errematatzaileak gordailua galduko du. Baina aukerak
batzuk dira (PZL 653. art.):

         1. Beste enkantatzaile batzuen gordailuak mantendu baziren, posturen
            ordenan adjudikatuko da ondasuna (PZL 652.1 II art.).
         2. Baina baliteke galdutako gordailuekin kreditua ordaintzea posiblea
            izatea.
         3. Amaitzeko, gordailuekin ordaindu ezin bada, enkante berri bat
            burutuko da.

Kontua alde batera utzita, prozedurarekin jarraituko dugu. Demagun,
errematatzaileak ordaintzen duela. Kasu honetan, erremateko prezioa
exekutatzaileari emango zaio, kopuru nagusia, interesak eta kostuak ordaintzeko
(PZL 654 eta 672 art., 613.2 artikuluarekin lotuta). Guztia ordaintzeko nahikoa
ez bada, lehenik eta behin kopuru nagusia ordainduko da; bigarrenik interesak,
eta amaitzeko kostuak.

Enkantean besterendu diren ondasunak higigarriak badira, exekutatzaileari
ordaindu ostean, soberakinarekin berenbargatzaileei ordaindu beharko zaie (PZL
610. art.); eta oraindik soberakina badago exekutatuari itzuliko zaio (PZL
654). Higiezinen kasuan, soberakinarekin exekutatzailearen kredituaren
inskripzioaren ondorengo kargak eta eskubideak ordainduko dira. Ondoren
soberakina badago, exekutatuari itzuliko zaio (PZL 672. art.).

Amaitzeko errematatzaileak eskatuta, exekutatu den kargaren inskripzioa edo
oharpena, eta ondorengo inskripzio nahiz oharpenak deuseztatuko dira (PZL 674.2
art.).

V. NAHITAEZKO ADJUDIKAZIOA.

1. PAGUTARAKO ADJUDIKAZIOA.

Soldatak, pentsioak, aldizkako prestazioak edo berehala diru bihur daitezkeen
kredituak enbargatzen badira, pagutarako adjudikatuko zaizkio exekutatzaileari.

   1. Berehala diru bihur daitezkeen kredituak: Epaileak berariazko ebazpena
      eman beharko du kreditua pagutarako adjudikatzeko. Aldi berean
      exekutatuaren zordunari zor duen kopurua epaitegian emateko. Jarraian
      exekutatzaileari ordainduko zaio.
   2. Soldatak eta pentsioak:Epemugatutako soldata edo pentsioak badira,
      aurreko kasuaren arauak aplikatzen ditugu. Baina epemugatutakoak ez
      badira: berariazko ebazpena eman ostean, exekutatzaileari lotuta geratuko
      dira. Hortaz, soldata edo pentsioaren ordaintzaileak epaitegian aldizka
      eman beharko du dirua, ondoren exekutatzaileari ordaintzeko. Hainbatetan
      ordaintzaileak berak exekutatzaileari ordaintzen dio.

2. PAGUTAN ADJUDIKATZEA.

Lehen aztertutakoa. Enkantean exekutatzaileak egikaritzen duen ondasunaren
adjudikazio-eskubidea.

Pagutan adjudikatzea:Egintza prozesala, zeinaren bidez jurisdikzioko organoak
zordunari enbargatu zaizkion ondasunak, ordainketa moduan, exekutatzaileari
transmititzen dizkion.

Pagutan adjudikatzeak jabetzaren transmisioa dakar. Jabetza- Erregistroan
inskribatzeko nahikoa izango da ebazpen irmoaren testimonioa (PZL 674.1 art.).
Beste kasuetan bezala aurreko kargek iraungo dute, baina ondorengoak iraungiko
dira (PZL 674.2 art.).

VI. NAHITAEZKO ADMINISTRAZIOA.

Exekutatzaileak ondasunaren nahitaezko administrazioa eska dezake exekuzioaren
edozein momentutan; baldin eta ondasun produktiboa bada. Enbargatutako ondasuna
emango zaio, sortzen diren fruitu, produktu edota etekinekin kreditua (kopuru
nagusia, interesak eta kostuak) ordaintzeko.Beraz, exekutatzailea bera izango
da administratzailea.

Bian ez dugu nahitaezko administrazioa, administrazio judizialarekin nahastu
behar, desberdinak baitira. Administrazio judiziala ondasunen afekzioa
bermatzeko neurria da; nahitaezko administrazioa, aldiz, ondasuna diru
bihurtzeko era da. Administrazio judizialean printzipioz, edozein pertsona izan
daiteke administratzailea; nahitaezko administrazioan, ordea, exekutatzailea
baino ez.

Exekutatzaileak nahitaezko administrazioa aukeratzekotan, (ondorengo eskubideen
titularrei entzun ondoren) auzitegiak enbargatutako finkak inbentariopean
exekutatuari emateko aginduko du, eta baita exekutatzaileak izendatzen duen
pertsona administratzaile moduan ezagutzera emateko ere. Multa hertsatzaileak
ezarriko zaizkie administratzailearen funtzioak oztopatzen dituzten exekutatu
eta hirugarren pertsonei(PZL 676. art.).

Administrazioaren erregimena exekutatu eta exekutatzaileak hitzartutakoa izango
da; akordiorik egon ezean, herrialdearen ohituraren araberakoa izango da (PZL
677. art.).

Administratzailearen eskubidea: finkaren produktuak bereganatzea. Obligazioak:
finkaren egoera mantendu eta kontserbatzeko beharrezko gastuak egin; eta urtero
kontuak ematea (PZL 678. art.).

Administrazioak ez du ondasunaren jabetza ukitzen, baina bai edukitza.
Gainerako karga guztiek iraungo dute (aurrekoak eta ondorengoak).

Administrazioaren amaiera (PZL 680. art.):

    * Exekutatzaileak produktuekin kreditua (kopuru nagusia, interesak eta
      kostuak) produktuekin kobratu duenean.
    * Exekutatuak ordaintzen duenean, finka itzuliko zaio.
    * Exekutatzaileak eskatzen duenean. Kasu honetan beste era batean dirua
      lortu beharko da.

VII. ESKUBIDE HOBEKO HIRUGARRENGOTZA.

Ondasunen afekzioak exekutatzaileak nahitaezko besterentzearen produktua
bereganatzeko eskubidea dakar. Lehentasunezko kargarik egon ezean, ez dago
beste pertsonari exekutatzaileari baino lehenago ordaintzerik. Ezin da beste
objekturik ordaindu eskubide hobeko higarrengotzan emandako epaiak
lehentasunezko deklaratu ez badu (PZL 613.2 art.).

Eskubide hobeko hirugarrengotzaren bitartez hirugarrenak bere kreditua
lehentasunezko deklaratzea nahi du, exekutatuarei ordaintzera kondenatzeko.

Exekuzio-titulua egonez ger, demanda exekutatzailearen kontra baino ez da
tarteratzen; hala eta guztiz ere exekutatuak prozesuan parte hartzeko aukera
izango du. Exekuzio-titulurik eton ezean, demanda exekutatu eta
exekutatzailearen kontra aurkeztuko da.

Hirugarrengotza aurkeko legitimatua: Eskubide bat dagokiola eta
exekutatzailearen kredituarekin konparatuz lehentasunez ordaindu behar zaiola
alegatzen duena (PZL 611. art.). Demandarekin batera, hirugarrenak froga
hastapen bat aurkeztu behar du.

Demanda aurkezteko epeari dagokionez:

    * Hasierako momentua: Kredituaren lehentasuna orokorra izanez gero,
      exekuzioa agintzen den momentutik aurkez daiteke demanda.
    * Azken momentua: nahitaezko diru-bihurtzea erabili bazen, exekutatzaileari
      dirua eman arte aurkez daiteke demanda; Nhitaezko adjudikazioa izan
      bazen, lege zibilen arabera titularitatea bereganatzeko momentura arte
      (PZL 615. art.).

Izapidetzea judizio arruntarenak dira (PZL 617. art.), baina hainbat
berezitasunekin (PZL 619. art.). Epaiaren bidez amaitzen da.

Demanda aurkezteak ez du exekuzioa eteten, baina lortutako dirua epaitegiaren
gordailu eta kontsignazioen kontuan kontsignatzen da. Lehenik eta behin
exekutatzaileari kostuak ordainduko zaizkio eta ondoren hartzekodunei
ordainduko zaio epaiak ezartzen duen ordenaren arabera (PZL 616.1 art.).

Epaiak kredituen lehentasun eta ordenari buruz erabakitzen du, baina ez du
beste akzio batzuk aurrejuzgatzen (PZL 620. art.).






















11


