




                        33._GAIA:_KAUTELAZKO_PROZESUA.
                            OINARRIZKO_KONTZEPTUAK.



I. KAUTELAZKO PROZESUA.


II. ELEMENTU PERTSONALAK.


1. JURISDIKZIOKO ORGANOA.

2. ALDERDIAK.


III. KAUTELAZKO NEURRIAK.


1. EZAUGARRIAK.

2. IZAERA JURIDIKOA.

3. AURRESUPOSTUAK.


IV. KAUTELAZKO NEURRI ZEHATZAK.


V. ORDEZKO KAUZIOA.




















                        33._GAIA:_KAUTELAZKO_PROZESUA.
                            OINARRIZKO_KONTZEPTUAK.



I. KAUTELAZKO PROZESUA.

EK 117.3 artikuluaren arabera jurisdikzioko funtzioa juzgatzean eta juzgatua
betearaztean datza. Hemen, bi prozesu mota aipatzen dira: deklarazio prozesua
(juzgatzea) eta exekuzio-prozesua (betearaztea).Hala eta guztiz ere,
hainbatetan bi prozesu hauek ez dira nahikoak uzia asetzeko; batzuetan
prozesuaren iraupenak uziaren asetzea oztopatzen du. Horregatik deklarazio eta
exekuzio prozesuak osatzen dituen beste neurri batzuen beharra dago: kautelazko
prozesua, hain zuzen ere. Izan ere, PZL 5. artikuluak kautelazko neurriak babes
judizialtzat hartzen ditu (deklarazio eta exekuziozko babes judizialekin
batera).

Esan beharra dago kautelazko prozesua instrumentala dela. Zergatik?. Kautelazko
neurriak deklarazio prozesuan emandako babes judizialaren eraginkortasuna eta
exekuzioa bermatzeko hartzen baitira. Bestalde,kautelazko neurria betiere beste
prozesu baten nagusiaren menpe egongo da. Prozesu nagusirik egon ezean ez dago
kautelazko neurririk. PZL 721.1 artikuluakdioenez,kautelazko neurriak epai
baiesleak ematen duen babes judizialaren eraginkortasuna bermatzen du.
Orain azter ditzagun kautelazko prozesuaren printzipioak:

   1. Alderdiak: Alderdi-bitasuna(demandatzaile/demandatua), kontradikzioa,
      berdintasuna (eskubide, karga eta obligazio berdinak dituzte).
   2. Prozesua: Oportunitate eta xedapenezko printzipioak. Prozesua alderdiek
      eskatuta baino ez da hasten.
   3. Prozedura: Ahozkotasuna(hasieran izan ezik). Bista izapidea burutzen da.

II. ELEMENTU PERTSONALAK.

1. JURISDIKZIOKO ORGANOA.

BJLO 22.5 art.: Espainiako jurisdikzio zibilari dagokio kautelazko neurriak
hartzeko eskumena. Eskumena izango du Espainiako lurraldean dauden pertsona eta
ondasunak badira eta Espainian bete behar badira. Bestalde, PZL 722 II art.
aintzat hartuta, Espainiatik kanpo burutzen diren prozesu judizial edo
arbitralarekin lotutako kautelazko neurriak ere har ditzake, nahiz eta
materiarengatik eskuduna ez izan. Baina kasu honetan Erregelamenduak eta
Nazioarteko Hitzarmenak kontuan hartu behar dira.

Baina jurisdikzio zibilak ezin izango du prozesu penalean delitutik
ondorioztatzen den erantzukizun zibila bermatzeko kautelazko neurri zibilik
hartu; horretarako eskuduna jurisdikzioko organo penala eskuduna baita.

Orain eskumena zehaztu egingo dugu:

   1. Kautelazko neurria prozesu nagusia hasi baino lehen eskatzen bada:Prozesu
      nagusiaz arduratuko den Lehen Auzialdiko Epaitegia izango eskuduna (BJLO
      85.1 eta PZL 723.1 art.).
   2. Demandarekin batera edo ondoren eskatuz gero: Lehen Auzialdian arduratzen
      den organoak izango du eskumena (PZL 723.1 art.).
   3. Bigarren Auzialdian, hauste prozesalengatiko helegitean edo kasazioan
      eskatzen bada: Bigarren Auzialdiaz edo helegiteaz arduratzen den
      auzitegia (PZL 723.2 art.).
   4. Epai irmoa eta gero: Auzialdian eskuduna izan zen organoa (PZL 700.
      art.).

2. ALDERDIAK.

Gaitasunari buruzko arauak deklarazio prozesuarenak bezalakoak dira; beraz
deklarazio-prozesuan jarduteko gaitasuna duenak kautelazkoan ere izango du.
Legitimazioa ere bezalakoa da: deklarazio-prozesuan aktibo edo pasiboki
legitimatuta dagoena kautelazkoan ere legitimazioa izango du.

Postulazioari dagokionez, prozesu nagusian demanda aurkeztu baino lehen
kautelazko neurriak eskatzen badira, abokatua eta prokuradorea ez dira
beharrezkoak izango (PZL 23.2-3 eta 31.2-2 art.). Baina demandarekin batera edo
aurkeztu eta gero eskatzekotan, prozesu nagusiaren arauak aplikatuko dira (PZL
23 eta 31 art.).

III. KAUTELAZKO NEURRIAK.

Kautelazko neurriak:Prozesu nagusian eman daitekeen epai baiesletik
ondorioztatzen den babes judizialaren eraginkortasuna bermatzera zuzenduta
daude (PZL 721.1 eta 726.1 art.).

1. EZAUGARRIAK.

PZL 726. art.:

   1. Instrumentaltasuna:Prozesu nagusian eman daitekeen epai baiesletik
      ondorioztatzen den babes judizialaren eraginkortasuna bermatzera
      zuzenduta daude. Deklarazio eta exekuzio-prozesuekiko lotura.
   2. Behin-behinekotasuna: Ez dira behin-betiko bihurtzen. Epaia betetzen edo
      exekutatzen denean desagertu egingo dira.
   3. Iragankortasuna: Iraupen mugatua dute (prozesu nagusiaren araberakoa
      izango dena). Iraungitzeko sortzen dira.
   4. Aldagarritasuna: Kautelazko neurriak mantenduko dira, baldin eta
      oinarriak mantentzen badira; oinarriak aldatu edo desagertutakoan,
      kautelazko neurriak ere, aldatu edo altxatu egin beharko dira (“Rebus sic
      stantibus”).
   5. Proportzionaltasuna:Kautelazko neurria lortu nahi diren helburuekin
      proportzionalak izan beharko da. Demandatuari kalterik gutxiena sortzen
      dion neurria hartuko da.
2. IZAERA JURIDIKOA.

Kautelazko neurrien helburuak desberdinak izan daitezke:

   1. Exekuzioa bermatzen duten kautelazko neurriak(adib., PZL 700. art.:
      aurreneurrizko enbargoa).
   2. Prozesuaren emaitza aurreratzen duten kautelazko neurriak. Epaiaren
      eraginkortasuna bermatzen dutenak(adib., behin-behineko pentsioa).
   3. Prozesuaren hasierako izatezko egoera mantentzera zuzenduta dauden
      kautelazko neurriak(adib., produkzioa etetea galaraztea).

3. AURRESUPOSTUAK (PZL 728. art.).

A. Eskubide oneko itxura (“fumus boni iuris”).

Kautelazko neurriak hartu ahal izateko demandatzailearen eskubidearen
existentziaren seinaleak egon behar dira. Demandatzaileak eskatzen duelako
bakarrik ezin da kautelazko neurria hartu; baina bestalde, ezin zaio bere
eskubidea frogatzea eskatu, izan ere, hori da prozesu nagusian eztabaidatuko
dena. Horregatik, demandatzailearen eskubidearen aldeko seinaleak aurkitu
beharko dira (eskubide oneko itxura). Horregatik auzitegiak behin-behineko
judizioa egin beharko du. Eskatzaileak datuak, zioak eta ziurtagiriak
aurkeztuko ditu.

B. Luzamendu prozesaleko arriskua (“periculum in mora”).

Prozesu nagusiaren iraupenak ez exekutatzeko edo epai baieslearen eraginkorra
ez izateko arriskua sortu behar du. Berandutza arriskutsua izan daiteke, eta
batzuetan epaiak ematen duen babesa eraginkorra izatea galarazten du.

C. Kauzioa.

Eskatzaileari kauzioa eskatzen zaio (legeak kontrakoa berariaz aurreikusten
duenean izan ezik), neurria errebokatzekotan, demandatuari sor dakizkiokeen
kalte-galerengatik erantzuteko. Kauzioaren zenbatekoa sor daitezkeen kalte-
galerak ordaintzeko nahizkoa izan behar da.

IV. KAUTELAZKO NEURRI ZEHATZAK.

PZL 727. artikuluak, 11 ataletan bananduta, hiru kautelazko neurri mota
aurreikusten ditu. Batzuk exekuzioa bermatzera zuzenduta daude, beste batzuk
prozesu nagusiaren emaitza aurreratzen dituzte, eta beste batzuk hasierako
izatezko egoera kontserbatzera zuzenduta daude.

1. Ondasunen aurreneurrizko enbargoa.

Diru-kopuruak nahiz fruitu, errenta edo diru neur daitezkeen gauza
suntsigarriak emateko uzietan. Neurri honen bidez demandatua kaudimengabezia
egoeran jartzea saihesten da.
2. Ondasun produktiboen kontu-hartze edo administrazio judiziala.

Ondasun produktiboak: finkak, merkataritza-establezimendua, e.a. Kontu-hartze
judiziala: auzitegiak kontu-hartzaileak izendatzen ditu demandatuaren
administrazioa kontrolatzeko. Administrazio judiziala: demandatua ordezkatzen
duen beste administratzaile izendatzen da. Honela produktibitatea mantentzea
bermatzen da.

3. Ondasun higigarriaren gordailua.

Demandatuak duen gauza bat ematea nahi denean. Gordailuaren bitartez
demandatuak ondasuna hirugarren bati transmititzea edota desagerraraztea
saihesten da.

4. Ondasunen inbentarioa.
Hainbatetan ondare baten ondasun guztiak ezagutzea beharrezkoa izango da
(adib., ezkontzako erregimena likidatzeko), eta horretara inbentarioa egingo
da.

5. Demandaren prebentziozko oharpena.
Erregistro publikoetan inskribatu daitezkeen ondasun edo eskubideak direnean.
Ondasun edo eskubide hauen transmisioa saihestu nahi da.

 6. Beste oharpen batzuk.

Beste egintza mota batzen oharpenak egiten dira, publizitatea baliagarria baita
exekuzioa arrakastaz gauzatzeko.

7. Jarduera bat behin-behinean gelditzeko agindua edo denboraldi batez jokaera
bat garatzetik abstenitzeko agindua; garatzen ari zen prestazio bat eten edo
geldiarazteko behin-behineko debekua.
Ondasun hauek egoera juridikoa mantentzen edo balizko epaiaren ondorioak
aurreratzen dituzte.

    * Jarduera bat behin-behinean gelditzea: Momentu horretan garatzen ari den
      jarduera bat behin-behinean gelditzen da (adib., legez kontrako
      publizitatea gelditzeko agindua).
    * Denboraldi baterako jokaera bat garatzetik abstenitzeko agindua: Berehala
      hasiko den jokaera bat ez garatzean datzan (adib., adierazpen batzuk ez
      argitaratzeko agindua).
    * Garatzen ari zen prestazio bat eten edo geldiarazteko behin-behineko
      debekua:Aldez aurretik garatzen ari zen aktibitatea mantentzeko agintzen
      da (adib., produktu baten produkzioa mantentzeko agindua; produkzioa eten
      edo geldiaraztea debekatzen da).

8. Ez-zilegitzat jotako jarduera baten bidez lortutako irabazien esku-hartze
eta gordailua; eta baita ere jabetza-intelektualaren ordainsari gisa
erreklamatzen diren kopuruen kontsignazio edo gordailua.

Jabetza intelektualaren ez-zilegitzat jotako jardueren aurrean gaude.

    * Ez-zilegitzat jotako jarduera baten bidez lortutako irabazien esku-hartze
      eta gordailua:Prozesu nagusiaren demandaren xedea jarduera horren debekua
      edota etendura da(adib., antzerki-lana baimenik gabe antzeztea). Esku-
      hartze eta gordailuaren bitartez demadatuaren erantzukizun ekonomikoa
      bermatzen da.
    * Jabetza-intelektualaren ordainsari gisa erreklamatzen diren kopuruen
      kontsignazio edo gordailua:Demandaren uzia ekonomikoak direnean.

9. Aleen eta gauzakien denboraldi baterako gordailua, ustez industria edo
jabetza intelektualari buruzko arauak urratuz ekoiztu badira; eta baita euren
ekoizpenean erabilitako materiala.

Jarduera horien debeku nahiz etendura, edo indemnizazio-uzietan.

10. Inpugnaturiko akordio sozialen esekipena: demandatzaileak edo
demandatzaileek gutxienez kapital sozialaren %1 edo % 5 ordezkatzen badute
(baloreak bigarrenezko balore-merkatu ofizial batean negoziaziora onartzen
diren arabera).

Uzia: Akordio sozialaren inpugnazioa. Kautelazko neurria: prozesuan zehar
akordioaren exekuzioa gelditzea. Abusuak saihesteko gutxienez, demandatzaileek
kapital sozialaren %1 edo %5 ordezkatu behar dute.

11. Legeak berariaz aurreikusten dituen bestelako neurriak, edo beharrezkoan
jotzen direnak babes judiziala bermatzeko.

V. ORDEZKO KAUZIOA.

Dakigunez, kautelazko neurriek ondarezko kalte handiak eragin liezazkioke
subjektu pasiboari. Hori dela eta, PZLak kauzio bat ematea onartzen dio
demandatuari neurrien ordez (arinagoa izateagatik), kasu jakin batzuetan (PZL
746-747 art.). Subjektu pasiboak eskatu behar du, eta auzitegiak hurrengo
irizpideak hartuko ditu kontuan erabakitzeko:

   1. Kautelazko neurrien eskaeraren funtsa.
   2. Kondena-uziaren izaera eta edukia(adib., ekonomikoak ez diren kondenazko
      uzi espezifikoak egikaritzen direnean oso zaila da kauzioa onartzea).
   3. Demandatuaren posizioak agerraraz dezakeen eskubide oneko itxura. Honek
      esan nahi du kauzioak eduki ekonomikoa duen eskubidea bermatu behar
      duela.
   4. Proportzionaltasuna; demandatzaileari kautelazko neurriak ematen dioten
      segurtasuna, eta demandatuaren jarduera ekonomikoan dituen kalteen
      artean. Kauzioak demandatzaileari eraginkortasun berdin edo handiagoa
      ematen badio, eta gainera demandatuari kalte gutxiago eragiten badio,
      epaileak kauzioa onartuko du.
   5. Prozedura: Ordezko kauzioa kautelazko neurria hartu baino lehen (bista
      ekitaldia) edota hartu ondoren (aurka egiteko momentuan, edo ondoren
      idatziz) eska daiteke. Eskaerarekin batera, kaudimena egiaztatzen duten
      dokumentuak aurkeztu eta alegazioak egin daitezke. Honen ostean
      demandatzaileari helarazten zaio eskaria; eta bista bat burutu ondoren
      auzitegiak autoz erabakiko du. Kauzioa onartuta, PZL 529. artikuluak
      adierazten dituen edozein eratan eman daiteke (eskudirutan, bankuko
      abalean, e.a).
































6


