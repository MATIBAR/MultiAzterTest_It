




                        34._GAIA:_KAUTELAZKO_PROZEDURA.



I. KAUTELAZKO DEMANDA.


II. IZAPIDETZEA.

1. ALDEZ AURREKO KONTRADIKZIOA.

2. SUBJEKTU PASIBOA ENTZUN GABE NEURRIAK HARTZEA.

III. KAUTELAZKO EBAZPENA.

IV. KAUTELAZKO ERABAKIAREN INPUGNAZIOA.


1. ALDEZ AURREKO KONTRADIKZIOA EGON BADA: HELEGITEA.

2. ALDEZ AURREKO KONTRADIKZIORIK EGON EZ BADA: AURKA-EGITEA.


V. KAUTELAZKO NEURRIAREN ALDAGARRITASUNA.

VI. PROZESU NAGUSIAREKIKO KAUTELAZKO NEURRIEN INSTRUMENTALTASUNA.

1. PROZESU NAGUSIAREN BEHARRA.

2. PROZESU NAGUSIAREN ETENDURA.

3. PROZESU NAGUSIA AMAITZEA.
4. EPAI IRMOAREN OSTEAN KAUTELAZKO NEURRIAK ALTXATZEA.








                        34._GAIA:_KAUTELAZKO_PROZEDURA.


I. KAUTELAZKO DEMANDA.

1881.eneko PZLak kautelazko neurri bakoitzarentzat prozedura bat aurreikusten
zuen; PZL berriak aldiz, kautelazko neurri guztientzat prozedura bakarra
ezartzen du. Kautelazko prozesua auzi-jartzaileak eskatuta hasten da (PZL 721.
art.):

   1. Neurrien eskaera demanda aurkeztu baino lehen: PZLak, 730.2 artikuluan,
      neurriak demanda jarri baino lehen eska daitezke, baldin eta
      presazkoedotapremiazko arrazoiak alegatu eta kreditatzen baditu. Eskaera
      idatziz egingo da; idazki honetan auzitegia, subjektu pasibo eta aktiboa,
      eta eskatutako neurria zehaztez gain, aurresupostuak egiaztatuko dira;
      eta adierazi dugunez, neurriaren presa edota premia arrazoitu beharko da.
      Ez da beharrezkoa, ez abokatua, ez prokuradorea. Bestalde, prozesu
      nagusiaren demanda neurria hartzen denetik ondorengo 20 eguneko epean
      aurkeztu beharko da. Bestela indargabetuko dira neurriak; auzitegiak,
      ofizioz, neurrien altxa edota errebokazioa aginduko du. Bestalde, kostuak
      eskatzaileari ezarriko dizkio, eta neurriak jasan duenari eraginiko
      kalte-galerez erantzun behar duela deklaratuko du.
   2. Neurrien eskaera demanda nagusiarekin batera: (PZL 730.1 art.) Sarritan,
      neurriak demanda nagusiarekin batera aurkezten dira. Idazki berak bi
      demanda jasoko ditu: prozesu nagusiarena eta kautelazko prozesuarena.
   3. Neurrien eskaera demanda aurkeztu eta gero: (PZL 730.4 art.) Baliteke
      kautelazko babesaren beharra prozesua hasi ostean agertzea; baita ere,
      helegiteak hasitakoan. Kasu honetan, momentu hauetan neurrien eskaera
      oinarritzen duten gertakariak eta zirkunstantziak egiaztatu beharko dira.

Hiru kasuetan idazkian aurresupostuak egiaztatuko dira eta kauzioa eskainiko da
(PZL 732.3 art.).

II. IZAPIDETZEA.

Kautelazko neurria hartu aurretik subjektu pasiboa entzun behar da, hau da,
kontradikzioa egon behar da. Hau da arau orokorra. Baina hainbatetan subjektu
pasiboa entzun gabe hartzen da neurria; dena dela aurka egiteko aukera emango
zaio.

1. ALDEZ AURREKO KONTRADIKZIOA.

Kautelazko neurria hartu baino lehen, hau jasan behar duen subjektua entzuteko
beharra dago honi komeni zaizkion argudio juridikoak eta frogabideak alega eta
proposa ditzan neurriei aurka egiteko (PZL 733.1 art.). Beraz, behin eskaria
jasota, auzitegiak agerraldi batera deituko die alderdiei, demandatuari
jakinarazi zitzaionetik ondorengo 5 eguneko epe barruan (PZL 734. art.).
Hurrengo 10 egunetan bista burutuko da. Honetan alderdi bakoitzak komeni
zaizkion argudio juridikoak eta frogabideak alega eta proposatuko ditu.
Frogabideak onartuko dira, baldin eta aurresupostuen arabera egokiak badira.
Alderdiek epaile-azterketa eskatzeko aukera dago, zeina agerraldian burutu ezin
bada, ondorengo bost eguneko epean burutuko den. Berebat, Kauzioaren mota eta
zenbatekoari buruzko alegazioak egin ahal izango dira. Bere kasuan, demandatuak
ordezko kauzioa eska dezake kautelazko neurriak ekiditeko.

2. SUBJEKTU PASIBOA ENTZUN GABE NEURRIAK HARTZEA.

Lehen adierazi dugunez, batzuetan subjektu pasiboa entzun gabe neurriak har
daitezke. Kasu honetan kontradikzioa atzeratu egiten da. PZL 733.2 hainbat
betekizun ezartzen ditu:

   1. Auzi-jartzailearen eskaera.
   2. Presazko arrazoiak daudela edo entzunaldiak neurriaren arrakastari kalte
      egin diezaiokeela kreditatzea.
   3. Eskaria onartuz gero, auzitegiak argudiatu beharko du neurria hartzeko
      baldintza betetzen direla; eta baita ere azalduko ditu demandatua entzun
      gabe neurria hartzeko arrazoiak.

III. KAUTELAZKO EBAZPENA.

Aldez aurreko entzunaldia egon bazen, bistaren ondorengo 5 eguneko epean
auzitegiak neurriari buruz auto baten bitartez erabakiko du (PZL 735.1 art.);
edo entzunaldirik egon ezean, eskaera egin zenetik 5 eguneko epean.

Autoa baiesle edo ezeslea izanda, arrazoitu egin behar da (aurresupostuak,
neurriaren egokitasuna, e.a.).

   1. Auto baieslea: Auzitegiak erabakitzen diren neurriak eta erregimena
      zehaztu beharko ditu. Neurriak ezin dira auzi-jartzaileak eskatu zituenak
      baino astunagoak ezan (PZL 721.1 art.). Bestalde, kauzioaren era,
      zenbatekoa eta emateko momentua adierazi beharko ditu (PZL 735.2 art.).
   2. Auto ezeslea: Auto ezeslearen kontra apelatzea dago. Dena dela,
      zirkunstantziak aldatuz gero, auzi-jartzaileak berriro eska dezake
      neurria (PZL 736. art.).

Autoak gauza juzgatuaren efektua sortzen du?. Galderari erantzun ahal izateko
kautelazko neurriaren izaera kontuan hartu behar dugu. Izan ere gauza juzgatua
sortzen da, baldin eta neurriaren aurresupostuak mantentzen badira; beraz,
aurresupostuak mantentzen diren bitartean ez dago neurriei buruzko ebazpen
berriri ematerik. Baina aurresupostuak aldatu edo desagertzen badira, gauza
juzgatuaren efektua desagertzen da.

Neurria erabaki ondoren, berehala betearazi egingo da ofizioz (PZL 738. art.).
Horretarako beharrezko diren bitarteko guztiak erabiliko dira, epaien
exekuzioari dagozkionak barne. Zentzu honetan, legeak epaien exekuzioaren
prozedurara igorpen orokor bat egiten du, berezitasun batzuekin.

Aurreneurrizko enbargoa erabaki bada, betearazteko enbargoaren arauetara (PZL
584-633 art.) igortzen du legeak.Berezitasuna: subjektu pasiboak ez du
ondasunen aitorpena egin behar. Administrazio judizialaren kasuan, igorpen bera
egiten du legeak. Demandaren prebentziozko oharpenari dagokionez, dagokion
erregistroaren arauak aplikatuko dira.

Amaitzeko, arau berezi bat ezartzen du legeak administrazio judizial eta
gordailu neurriek bermatzen dituzten ondasun eta eskubideak besterentzeko.
Ondasun eta eskubide hauek besterentzeko auzitegiaren baimena beharrezkoa
izango da.

IV. KAUTELAZKO ERABAKIAREN INPUGNAZIOA.

1. ALDEZ AURREKO KONTRADIKZIOA EGON BADA: HELEGITEA.

Kautelazko autoa apelazioan errekurri daiteke (PZL 735.2 II eta 736.1 art.).
Auto ezeslea bada, lehentasunezko izapidetzea izango du. Ez legoke kasazio-
helegitea tarteratzerik, arau prozesalak besterik aplikatzen ez baitira.

Agerraldiaren garapen, bere eduki eta proposaturiko frogei buruzko ebazpenak
ezin dira errekurritu. Dena den, agerraldian gauzatutako hausteak autoaren
helegitean alega daitezke (baldin eta bere momentuan protesta egin bazen).

2. ALDEZ AURREKO KONTRADIKZIORIK EGON EZ BADA: AURKA-EGITEA.

Subjektu pasiboa entzun gabe emandako autoa ez dago errekurritzerik. Baina
honek ez du esan nahi kontradikziorik ez dagoenik, baizik eta beranduagorako
uzten dela; defentsa gabeziarik ez gauzatzeko, aurka egiteko aukera emango zaio
neurria jasaten duenari (PZL 739 eta hurrengo art.).

Aurka egiteko epea: Autoaren jakinarazpenetik 20 egun. Aurka egiteko idazkian
(demandan) neurria errebokatzeko edota ordezko kauzioa eskatzeko arrazoiak
alegatuko dira. Ondoren, neurriaren eskatzaileari helaraziko zaio idazkia, eta
hurrengo 5 egunetan bista batera deituko zaie alderdiei (hurrengo 10 egunetan
burutuko dena). Bistari dagokionez, PZL 741.1 artikuluak 734 artikulura
igortzen du.

Bista burutu ondoren auzitegiak hurrengo 5 egunetan auto baten bidez erabakiko
du. Auto honen kontra apelazio-helegitea tartera daiteke baina ez du esekipe
efekturik izango.

   1. Aurka-egitea ezesten badu:Aurresupostuak betetzen direlako, neurriak
      mantenduko dira. Bestalde kostuak aurka egin alderdiari ezarriko zaizkio
      (PZL 741.2 II art.). Kalte-galerak ere ezestuko dira, aurka-egileak
      demandan kalte-galeren ordainketa eskatu bazuen.
   2. Aurka-egitea baiesten badu: Kasu honetan auzitegiak kautelazko neurria
      altxatu edo aldatuko du, edo bere kasuan, kauziotik ordezkatuko du.
      Lehenengo kasuan (neurriaren altxamendua), ez dago kautelazko neurriaren
      beharrik; baina besteetan (aldaketa edo ordezko kauzioan), aldiz,
      kautelazko neurria beharrezkoa da, baina desegokiak, edo
      desproportzionatuak dira. Neurriak altxatzen badira, auzitegiak kalte
      galerei buruz derrigorrez erabaki beharko du. Baina auto hau irmo bihurtu
      arte itxaron beharko da kalte-galerak zehazteko (PZL 742): Alderdiak
      eskatuta baino ez dira zehaztuko (inoiz ez ofizioz); PZL 712 eta hurrengo
      artikuluen izapideetatik zehaztuko dira; kalte-galerak neurriaren ondorio
      direla egiaztatu beharko da; erantzukizuna deklaratuta, neurriaren
      eskatzaileak berehala ordaindu behar du. Bestela nahitaezko
      ordainarazpenaren (exacci√≥n forzosa) ildotik jo beharko da.

V. KAUTELAZKO NEURRIAREN ALDAGARRITASUNA.

Kautelazko neurriak hartu ondoren, hauek aldatzeko aukera dago (PZL 743-745
art.).

Kautelazko neurriaren aldaketa eskatzeko bideak: PZL 743.2 artikuluak 734 eta
hurrengo artikuluetara igortzen du:

    * Apelazio-helegitea: Aldez aurreko entzunaldira egon bazen.
    * Aurka-egitea: Aldez aurreko entzunaldirik egon ez bazen.
    * Neurriak hartzeko edo aurka egiteko momentuan aurkeztu ezin izan ziren
      gertakariak edo zirkunstantziak alegatzea.
    * Epai irmo edo ez-irmoaren osteko altxamenduan.

Neurriaren aldaketa edo iraunkortasuna aurresupostuak mantentzearen menpe dago;
gogora dezagun deklarazio eta exekuzio prozesuarekiko instrumentala dela
kautelazko neurria. Hemen ez da neurria altxatzea eskatzen aldatzea baizik.

Kautelazko neurrien aldaketa eskatzeko betekizunak:

    * Alderdiak eskatuta baino ezin da neurria aldatu.
    * Neurriak hartzeko edo hauen kontra aurka egiteko momentuan kontuan hartu
      ezin izan ziren gertakariak edo zirkunstantziakalegatu eta frogatu
      beharko dira (PZL 743. art.). Hau da, neurria oinarritu zituzten
      gertakari eta zirkunstantziak alda daitezke; hori dela eta neurria ere
      alda daiteke.
    * Kautelazko neurriaren aldaketa eskatzeko bideak: PZL 743.2 artikuluak 734
      eta hurrengo artikuluetara igortzen du. Eskaria eginda, beste alderdiari
      helaraziko zaio; ondoren, bista batera deitzen zaie alderdiei.
    * Kautelazko neurriak aldatu ahal izateak ez du esan nahi kautelazko
      neurriak gauza juzgatuaren efekturik ez duenik. Neurria hartzeko kontuan
      hartu ziren aurresupostuak mantentzen diren bitartean gauza juzgatuaren
      efektua egongo da. Aurresupostuak aldatuz gero, neurriak ere alda
      daiteke, eta ez legoke gauza juzgatuaren efektua alegatzerik.


VI. PROZESU NAGUSIAREKIKO KAUTELAZKO NEURRIEN INSTRUMENTALTASUNA.

Hasieran adierazi denez, kautelazko neurriak instrumentalak dira; prozesu
nagusiaren menpekoak dira. Kautelazko neurriak prozesu nagusiak irauten duen
bitartean baino ez dira mantenduko.

1. PROZESU NAGUSIAREN BEHARRA.

Kautelazko neurriak prozesu nagusiaren demanda aurkeztu aurretik eskatu
baziren, indarrik gabe utziko dira, neurria hartu zenetik 20 eguneko epean
demanda aurkezten ez bada (PZL 730.2 art.). Honek zera esan nahi du:

   1. Neurria hartu zenetik 20 egunen barruan prozesu nagusiaren demanda
      aurkeztu beharko da.
   2. Kautelazko neurriaz arduratu zen jurisdikzioko organo beraren aurrean.
   3. Demanda aurkeztu ezean, neurriak altxatuko eta egintza guztiak
      indargabetuko dira.
   4. Ondorioz, eskatzaileari ezarriko zaizkio kostuak; bestalde, subjektu
      pasiboari eragindako kalte galerak ordaindu beharko dio.

2. PROZESU NAGUSIAREN ETENDURA.

PZL 731.1 II artikuluaren arabera, ez dago kautelazko neurririk mantentzerik,
prozesu nagusia 6 hilabete baino gehiagoz eteten bada. Baina eskatzaileari
lepora ahal zaizkion zioengatiko etendura izan beharko da.

3. PROZESU NAGUSIA AMAITZEA.

PZL 731.3 art.: Prozesu nagusiaren amaierak kautelazko neurriaren amaiera ere
ekartzen du. Salbuespena: kondena-epaia edota antzeko autoa ematen bada,
baliteke kautelazko neurria mantentzea.

Prozesua kontradikziorik gabe amaitzen bada (atzera egite, largespen, uko
egite, amore emate, elkarraditze, prozesuz kanpoko asetze eta bat-bateko
objekturik eza kasuetan), kautelazko neurriak egintza hauen emaitzen menpe
daude.

Baina prozesu osoan zehar kontradikzioa mantentzen bada, kautelazko neurriaren
egoera desberdina izango da epaiaren arabera:

    * Epai baieslea:Baliteke epaiak baiespen partziala ematea; kasu honetan
      kontrako alderdia entzundakoan, auzitegiak hartutako neurriaren aldaketa
      nahiz altxamenduari buruz erabakiko du autoz (PZL 744.2 art.). Erabat
      baieslea bada epaia, epaia irmo bihurtu eta exekuziorako epea (20 egun)
      bukatu arte mantendu daiteke neurria (PZL 731.1 II art.); epe horretan
      exekuzioa eskatu ezean, altxatu egiten da neurria.
    * Epai ezeslea:(PZL 744.1 art.) Epai uzia baietsiz gero, auzitegiak
      berehalako neurriaren altxamendua aginduko du. Salbuespena:
      demandatzaileak errekurritzean neurriak mantentzeko edo beste neurri
      desberdin bat eskatzen duenean, baldin eta auzitegiak egokitzat hartzen
      badu. Horretarako kontrako alderdia entzun, kasuaren zirkunstantziak
      aintzat hartu eta kauzioa gehitu beharko du. Baina argi geratu behar da
      neurrien altxamendua erregela orokorra dela.

5. EPAI IRMOAREN OSTEAN KAUTELAZKO NEURRIAK ALTXATZEA.

Emandako absoluzio-epaia irmo bihurtzen denean, kautelazko neurri guztiak
ofizioz altxatu egiten dira (PZL 745. art.). Berdin da funtsezko epaiak edota
auzialdiko absoluzio-epaiak izatea.

Betekizunak:

   1. Ebazpenak eskubidearen absoluzioa ekarri behar du (prozesala izan arren).
   2. Neurriak ofizioz altxatu egiten dira.
   3. Ebazpenaren irmotasuna.
   4. Irmotasuna dela eta, auzitegiak baietsi dezake demandatuak eskatutako
      kalte-galeren ordainketa.


6


