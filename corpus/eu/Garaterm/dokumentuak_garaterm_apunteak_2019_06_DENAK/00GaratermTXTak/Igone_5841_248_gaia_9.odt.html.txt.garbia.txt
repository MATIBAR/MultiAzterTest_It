     239                  9. GAIA. Akatsak eta solido ez-estekiometrikoak 7. gaian solido ez-organikoen egitura deskribatzen genuenean, solidoak deskribatzen genituen perfektuak izango balira bezala: atomo bakoitza bere posizioan geldirik egonik. Baina hori ez da solidoak sakonago aztertzean aurkitzen duguna. Batetik, atomoek dardara egiten duten beren posizio teorikoen inguruan, eta, bestaldetik, badira egon beharreko lekuan ez dauden atomoak, eta hutsik dauden beteta egon beharreko posizioak... Bibrazioez aparte, solido idealaren deskribapenetik aldentzen diren fenomeno horiek guztiak egitura kristalinoaren akats gisa izendatzen dira. Akats horiek agertzea ulergarri bihurtzen da, honako galdera hau aztertzen badugu: zer izango da egonkorragoa, solido ideala ala solido akastuna? Solido ideal baten lehenengo akatsa agertzen denean, hori sortzeko energia bat erabili behar izan da (solidoa ezegonkortzen duena), baina, aldi berean, solidoan akats hori agertzeak eragiten duen entropiaren igoera (desordenaren efektu horrek solidoa egonkortzen du) aurreko efektua baino askoz handiagoa da. Ondorioz, bi faktore horiek Gibbsen energiaren kalkuluan sartzen ditugunean, bien eragin netoak sistema egonkortzen du. Akats bakoitza sortzeko erabili beharreko energia berdina da, baina entropian eragiten duen igoera gero eta txikiagoa da. Beraz, Gibbsen energiaren minimo batera iristen da akats-kontzentrazio jakin baterako, kontzentrazio altuagoetarako Gibbsen energia igoz. Beraz, argi geratzen da akats kopuru txiki bat egoteak ez duela solidoa ezegonkortzen, baizik eta egonkortu, eta hori da solido errealak akastunak izatearen arrazoia.                                                11. ariketa. NiO (P.F.: 74.69) konposatuak a= 417.7 pm-ko F gelaxka kubikoa du: a) Kalkulatu konposatu honen dentsitate teorikoa. b) Bere dentsitate esperimentala 5.95 g/cm-3 da. Datu horretan oinarrituz, esan daiteke konposatu horrek akats kopuru handia duela? Erantzuna baiezkoa bada, zer motatako akatsak izango dira? c) Goiko konposatu estekiometrikoa oxigenozko atmosfera batean berotuz, zer fase lortuko da? Hasierako konposatuaren propietate elektriko antzekoak izango ditu? Propietate elektriko horiek TiO-renak bezalakoak izango dira? 12. ariketa. Arrazoitu honako baieztapen hau zuzena ala okerra den: «LiF eta CaO konposatuek NaCl egitura dute, eta beren arteko ordezkapeneko soluzio solidoa konposizio-tarte guztian gertatzen da».   
