      Aitor Bengoetxea eta Koldo Irurzun  OCW2013                    LANGILEEN ORDEZKARITZA ENPRESAN            Aitor Bengoetxea  Lanaren eta Gizarte Segurantzaren Zuzenbideko Irakaslea  Euskal Herriko Unibertsitatea (UPV/EHU)  Koldo Irurzun  Lanaren eta Gizarte Segurantzaren Zuzenbideko Irakaslea  Euskal Herriko Unibertsitatea (UPV/EHU)   Aitor Bengoetxea eta Koldo Irurzun  OCW2013        AURKIBIDEA    1.- Enpresa eta Lan-Zuzenbidea.     2.- Langileen parte hartzea enpresaren kudeaketan.     3.- Langileen ordezkaritza enpresan: ordezkaritza bateratua eta ordezkaritza sindikala.     4.- Ordezkaritza bateratua: langileen delegatua eta enpresa-batzordea.      4.1. Organo bateratuak.        4.2. Hauteskundeak.      4.2.1. Hautesleak eta hautagaiak.   4.2.2. Hauteskundeen sustapena.   4.2.3. Hauteskunde-mahaiak.    4.2.4. Hauteskunde-sistema.   4.2.5. Bozketa eta bere emaitza.    Aitor Bengoetxea eta Koldo Irurzun  OCW2013    4.2.6. Emaitza eta sindikatuen ordezkaritasunaren    zehaztapena.   4.2.7. Erreklamazioak.     4.3. Funtzioak.      4.3.1. Sarrera.   4.3.2. Funtzioak.    4.3.2.1 Informazioa: informazio pasiborako eskubidea.   4.3.2.2 Kontsulta: informazio aktiborako eskubidea.   4.3.2.3 Legedia betetzearen kontrola.   4.3.2.4 Negoziazio kolektiboa.   4.3.2.5 Besterik.     4.4. Bermeak.     4.4.1 Babes neurriak.   4.4.2 Sustapen neurriak.     5.- Ordezkaritza sindikala: atal sindikala eta delegatu sindikala.     5.1 Afiliatutako langileen eskubideak.    Aitor Bengoetxea eta Koldo Irurzun  OCW2013      5.2 Atal sindikala.     5.3 Delegatu sindikala.     6.-  Laneko arriskuak aurrebabesteko ordezkaritza berezia:  prebentzioko delegatuak eta segurtasun eta  osasuneko batzordea.     7.- Langileen ordezkaritza funtzio publikoan:  langileen delegatuak eta langileen juntak.     8.- Biltzeko eskubidea enpresan: langileen asanblada.                        Aitor Bengoetxea eta Koldo Irurzun  OCW2013          LABURDURAK    ASLO 11/1985, Askatasun Sindikalari buruzko Lege Organikoa,    abuztuaren 2koa.     EB Europako Batasuna.    EBEP, Enplegatu Publikoaren Oinarrizko Estatutua, 7/2007 legea, apirilak 12koa    GJL 36/2011, Gizarte arloko Jurisdikzioaren Legea, urriaren 10ekoa.     LAAL 31/1995, Laneko Arriskuak Aurrebabesteko Legea, azaroaren    8koa.      LE 1/1995 Errege Dekretu Legegilea, Langileen Estatutua,    martxoaren 24koa.        Aitor Bengoetxea eta Koldo Irurzun  OCW2013          LANGILEEN ORDEZKARITZA ENPRESAN    1.- Enpresa eta Lan-Zuzenbidea     Enpresa  berez  fenomeno ekonomikoa da,  ez baitu nortasun juridikorik. Enpresa merkatura  ondasunak eta zerbitzuak ekoizten dituen entitatea da. Enpresaburua da nortasun juridikoa duena, lan- zuzenbideak Langileen Estatutuko (LE) 1. artikuluan dioen moduan, lan- kontratuko subjektu gisa, baina  inon ez dugu aurkitzen enpresaren kontzeptu juridikoa. Hala ere, lan- zuzenbideak enpresaren eremua  erreferentzi bezala erabiltzen du, bertan harreman juridiko laboralak garatzen direlako.   Ikuspegi juridiko batetik, enpresa elementu pertsonal eta elementu materialez osaturiko entitatea  da.  Enpresaburuari, bere zuzendaritza boterean oinarrituz, mota desberdineko elementu guztien  (langileak, ekoizpen- ondasunak,  dirua...) antolakuntza koordinatua dagokio, era horretan enpresak bere  funtzio ekonomikoa bete dezan: merkatura zuzendutako ondasun edota zerbitzuen ekoizpena.   Enpresan diharduten enpresaburu  eta langileen arteko harreman juridikoa lan- kontratuaren  bitartez bideratzen da. Beraz, lan-zuzenbidearen ikuspegitik, enpresa lan- harremanak garatzen diren ohiko  eremua da.    Enpresako langileak dimentsio indibidual edo kolektiboan kontsidera daitezke. Teknikoki,  enpresaburuaren lotura langileekin lan-   kontratu indibidualek bideratzen dute. Baina zuzenbideak,  enpresa bakoitzeko langile multzoak (pertsonala) enpresaburuaren aurrean dituen interes komunak  kontuan hartuz, kolektiboa ordezkatzeko formulak sortu ditu, ondoren aztertuko ditugunak: ordezkaritza  bateratua eta ordezkaritza sindikala.     2.- Langileen parte hartzea enpresaren kudeaketan      Aitor Bengoetxea eta Koldo Irurzun  OCW2013    Doktrina klasikoari jarraituz, enpresaburua enpresaren kudeatzaile bakarra da. Ekoizpen  baliabideen jabe izanik eta langileak bere menpe daudenez, lan- kontratutik eratortzen den zuzendaritza  boterearen arabera, berari dagokio enpresaren jarduera zuzentzea. Langileek enpresarekin duten harreman  guztia  soldata  baten truke lan-   indarraren ekarpenara mugatzen da, beraz, langileen parte hartzea  enpresaren zuzendaritzan bezero edo hornitzaileek dutenaren parekoa da:  hutsaren hurrengoa.   Baina, ideologia politikoaren bilakaeraren ildotik, eskema liberal klasikoari aurre eginez  demokrazia industrialaren leloa planteatzen da, hots, enpresako botere egitura demokratizatu beharra,  langileen borondatea kontuan hartuz. Honela, langileen parte hartzea enpresan aldarrikatzen da.   "Langileen  parte hartzea enpresan" esaten denean, fenomeno desberdinak uler daitezke: parte  hartze  mota desberdinak daude. Alde batetik parte hartzea kapitalean izan daiteke, zeinean langileak  enpresako kapitalaren zati baten jabeak diren.  Adibide nagusia Espainiar Zuzenbidean lan-sozietateak  dira (4/1997 legea, martxoak 24koa). Parte hartzea baita ere mozkinetan izan daiteke; zenbait hitzarmen  kolektibotan formula hau erregulatzen da, soldata osagarri gisa, enpresako jarduerak ematen dituen etekin  ekonomikoen arabera. Baina guri  atal honetan interesatzen zaiguna da parte hartzea enpresaren  kudeaketan, zuzendaritzan, enpresako langileen ordezkarien funtzio bezala.  Kooperatibetan, bazkide langileei ez zaie lan-zuzenbidea aplikatzen, langile izateaz gain  enpresaren jabeak direlako. Dena den, azpimarratu behar dugu kooperatibetan bazkide langileek hiru  parte hartze motak gauzatzen dituztela:  enpresako kapitalaren jabe dira; mozkinetan parte hartzen dute,  erretornu kooperatiboaren bitartez; eta enpresaren kudeaketan parte hartzen dute,  kontseilu errektorea  hautatzen dutelako.   Zuzenbide konparatuari so eginez gero, eta batzutan sistema baten barruan gai desberdinen  arabera, enpresako kudeaketan parte hartze  eredu desberdinak aurkitzen ditugu. Autogestioan, langileek  kudeatzen dutenean enpresa,  parte hartzearen gehieneko intentsitatea gertatzen da. Beste maila batean  kogestioaren sistema genuke, kasu honetan enpresako administrazio kontseiluan, kapitalaren ordezkariez  gain, langileen ordezkariak daude. Beraz, kudeaketa guztien artean egiten dute, eta sistema hau batez ere  Alemanian erabiltzen da.  Beste eredu bat, Espainian indarrean dagoena, kudeaketa enpresaburuaren  eskuetan egonik, parte hartzea informazio eta kontsultara mugatzean datza. Kasu honetan enpresako  langile guztien ordezkari den organo baten bitartez (langileen delegatua eta enpresa-batzordea) gauzatzen  da nolabaiteko parte hartze hori.   Espainiar Zuzenbidean, Konstituzioak dio botere publikoek parte hartze  mota desberdinak  sustatuko dituztela (Konst.129.2 art.). Agindu honen legezko garapena Langileen Estatutuan egin da; alde  batetik, "parte hartzea enpresan" langileen oinarrizko eskubide gisa aldarrikatzen da (LE-ko 4.1. g) art.),  eta, bestalde, parte hartzeko tresna bezala ordezkaritza bateratuko organoak erregulatzen dira (langileen  delegatuak eta enpresa-batzordea), parte hartzeko beste moten kalterik gabe (LE-ko 61. art.).     Aitor Bengoetxea eta Koldo Irurzun  OCW2013    Langileen Estatutuak erregulatzen duen sistema kritikagarria  da, oso eskasa izateagatik,  langileen delegatu eta enpresa-batzordearen funtzioak aztertuz gero, funtsean zenbait gaietan informazio  eta kontsultarako eskubidera mugatzen direla ondorioztatzen delako. Nekez kontsidera daiteke  eskuduntza horien bitartez enpresaren kudeaketan parte hartzea gauzatu daitekeenik, eta horregatik  Konstituzioko 129.2 artikuluan jasotzen den agindua garatzear dagoela kontsidera genezake.   Europako Batasunaren (EB) eremuan, 1994/45 Direktibak, irailak 22koa, dimentsio  komunitarioa duten enpresa eta enpresa-taldeetan langileen parte hartzea kudeaketan erregulatzen du.  Direktiba hau, Espainiar Estatuan, 10/1997 Legeak garatu du, apirilak 24koa  (Europar dimentsioko  enpresa eta enpresa-taldeetako langileen informazio eta kontsultarako eskubideei buruzko Legea).   Dimentsio komunitarioko enpresak dira EBko Estatuetan, oro har, 1000 langile edo gehiago  dituztenak, gainera gutxienez bi Estatu kidetan 150 edo langile gehiago izanik. Dimentsio komunitarioko  enpresa taldeak dira, legearen arabera, EBko Estatuetan, oro har, 1000 langile edo gehiago dituztenak,  eta, gutxienez, taldeko bi enpresak 150 edo langile gehiago dituztenean EBko Estatu desberdinetan.   Enpresa hauetan Europako enpresa-batzordeak egotea aurreikusten da. Batzorde honetan Estatu  desberdinetako langileen ordezkariak daude. Batzorde  hauek sortzen ez dituzten enpresetan, beste  prozedura alternatiboen bitartez langileen informazio eta kontsultarako eskubideak bermatu behar dira.      3- Langileen ordezkaritza enpresan: ordezkaritza bateratua eta ordezkaritza sindikala     Enpresa barruan, langileen eta enpresaburuaren arteko interes kontrajarriak direla eta, enpresako  langileen ordezkaritza kolektiboko organoak daude. Organo hauen zeregina langileen interes komunak  defendatzea da, enpresaburuaren solaskide gisa arituz.   Langileen interesak defendatzeko bi ordezkaritza-mota daude: bateratua eta sindikala.  Lehenengo kasuan, ordezkariak enpresako langile guztien artean hautatzen dira, eta, bide batez, organo  bateratu horietan langile guztien ordezkaritza gauzatzen da, kolektibo osoaren interesak defendatuz.  Beraz, organo hauetako hautesle, hautagai eta kide izateko galdatzen den betekizun  bakarra enpresa  horretako langilea izatea da (ik. 4.2.1.).   Aldiz, ordezkaritza-sindikalaren ezaugarri eta zeregin nagusia hauxe da:  enpresan sindikatu  batera afiliatuak dauden langileen interesak defendatzea, langile guztien interes orokorrak ahaztu gabe.  Ordezkaritza mota hau sindikatu bakoitzaren barne- egituraketaren eremuan kokatzen da, eta enpresa  barruko organo sindikal hauetako hautesle eta kideek dagokien sindikatura afiliatuta egon behar dute.    Aitor Bengoetxea eta Koldo Irurzun  OCW2013    Historikoki lehendabiziko ordezkaritza mota, era espontaneo batean sortutakoa, bateratua izan  zen. Langileen kolektiboaren interesak ordezkatuz, enpresaburuaren aurrean solaskide gisa aritzeko  langileen ordezkariak sortu ziren.   Sindikatuaren ohiko jarduera-eremua enpresa baino zabalagoa izan da, nahiz eta beti honela ez  izan. Kontuan hartu behar dugu sindikatuen  eginkizun tipikoa langileen  interes orokorrak defendatzea  izan dela, langileri  osoa gizarte- klasetzat hartuz.  Historian zehar sindikatuek asko erabili izan dute  ofizioaren eremua, eremu handiagoekin batera. Arrazoi honengatik ulergarria da sindikatua ez egituratzea  enpresa bakoitzeko langile konkretuen interesak defendatzeko moduan, bere helburuak askoz zabalagoak  direlako. Gainera korronte sindikal batzuk organo bateratuei enpresaburuaren laguntzaile moduan  jokatzea leporatu izan diete, honela sistema kapitalista legitimatu eta indartuz.   Baina, bigarren fase batean, denbora eta esperientziaren poderioz, sindikatuek egokia eta  beharrezkoa ikusten dute enpresa bakoitzean jardutea, enpresa barruko organo sindikalak sortuz. 1960ko  hamarkadako bukaera aldean, Frantziako 68ko maiatza ostean, gertatzen da fenomeno hau zuzenbide  konparatuan, eta honela enpresa barruko ekintza sindikal antolatua hasten da, atal sindikalak legeztatzen  direnean.   Bi ordezkaritza mota desberdinen aurrean enpresaburuen jarrera ez da neutrala izan; normalean  enpresaburuek ordezkari bateratuak nahiago izan dituzte. Honen arrazoia da azken  hauek ordezkari  sindikalek baino jarrera lagungarriago eta apalagoa erakutsi dutela oro har.   Gaur  egun zuzenbide konparatuan  ohikoena  da bi sistemak aldi berean indarrean egotea,  enpresetan bi motetako ordezkariak daudelarik. Hala ere nabaritzen den joera  ordezkari sindikalen  aldekoa  da. Kasu batzuetan hauxe da enpresa barruko ordezkaritza bakarra (adib. Erresuma Batua eta  Irlanda), beste batzuetan  (adib. Espainia), bi ordezkaritza motak indarrean egonik, ordezkaritza  bateratuaren sindikalizazioa iger daiteke, gehienetan ordezkari bateratuak sindikatuek aurkeztutako  hautagai-zerrendetan aukeratuak baitira.   LANEk (Lanaren Nazioarteko Erakundea) (OIT) gai hau batez ere 135. Hitzarmenean tratatzen  du. Arau honetan hiru ezaugarri azpimarratu behar ditugu:  bi ordezkaritza motak onartzen dira ,  ordezkaritza sindikala sustatzen da, bestearekiko lehentasuna emanez nolabait, eta azkenik bi motako  ordezkarien arteko elkarlaguntza bultzatzen da (5. art.).   Espainiako ereduari dagokionez, ordezkaritza bikoitzaren sistema  da indarrean dagoena .  Konstituzioa aztertuz gero, bertan ordezkaritza sindikala babesten duten artikuluak aurki ditzakegu  (Konst. 7 eta 28.1, batez ere). Aldiz, ordezkaritza bateratuaren euskarri konstituzional bakarra, ez zuzena  baizik eta zeharkakoa, 129.2 artikuluak aipatzen duen "parte hartzea" da, organo bateratuek parte hartze  hori gauzatzen duten heinean. Lege mailan, LE-ko II. Tituluan ordezkaritza bateratua isladatzen duten  organoak erregulatzen dira: langileen delegatuak eta enpresa- batzordeak.  Ordezkaritza sindikala   Aitor Bengoetxea eta Koldo Irurzun  OCW2013    ahalbideratzen duten organoak atal sindikalak eta delegatu sindikalak dira, ASLO-ko IV. Tituluan aurki  daitezkeenak. Aurrerantzean aztertuko ditugu.    4.- Ordezkaritza bateratua: langileen delegatua eta enpresa-batzordea     4.1.- Organo bateratuak     Langileen ordezkaritza kolektiboa enpresan bi organoren bitartez gauzatzen da, bata indibiduala,  langileen delegatua, eta bestea kolegiatua, enpresa-batzordea. Organo hauek enpresako langile guztiak  ordezkatzen dituzte, beraien interesak defendatuz. Bere erregulazioa LE-ko 61- 76 arteko artikuluetan  aurki dezakegu. "Langileen legezko ordezkariak" dira, eta, legeak kakoen arteko espresioa erabiltzen  duenean, bi organo hauei buruz ari dela ulertu behar da beti. Langileen delegatuak eta enpresa  batzordeetako kideak langile guztien artean hautatzen dituzte, eta derrigorrez enpresako langileak izan  behar dute (LE-ko 67.2 art.).   Azpimarratu behar da bi organoek funtzio eta berme berberak dituztela; beraz bien arteko  desberdintasuna ez da kualitatiboa, kuantitatiboa baizik. Enpresa-batzordeak aurkituko ditugu lantoki  batean 50 edo langile gehiago daudenean, eta langile- kopurua txikiagoa denean langileen delegatuak  egongo dira, gutxienez 6 langile baldin badaude, aurrerago ikusiko den bezala. Beraz erreferentzi puntu  nagusia lantokia da; bertan dagoen langile-kopurua, eta ez enpresa.    Langile- kopurua zehazteko orduan kontuan hartuko dira, langile finkoez gain, aldi baterako  langileak. Hala ere, azken langile hauen kontratua urtebetekoa edo iraupen gutxiagokoa denean, legeak  erregela berezi bat aurreikusten du:  hauteskundeen deialdiaren aurreko urtebeteko epean, aldi baterako  kontratu hauen bitartez lan egindako berrehun egun edo zatiki bakoitzagatik langile bat zenbatuko da  (LE-ko 72.2.b).   Langileen delegatuak ordezkaritza kolektiboko organo indibidualak dira 50 baino gutxiago eta  10 baino langile gehiago dituzten lantokietan. Langile-kopurua gehienez 30ekoa denean delegatu bat  egongo da, 31 eta 49ren arteko langile dauden kasuetan langileen hiru delegatu izango direlarik. Azkenik,  lantokiko langile-kopurua 6 eta 10 artekoa denean langileen delegatu bat egon daiteke; erabakia langileen  esku uzten du legeak (LE-ko 62.1 art.).   Delegatu bat baino gehiago daudenean, batera jardungo dute. Erabakiak hartzeko orduan  desadostasunak baldin badaude, gehiengoaren iritzia nagusituko da (LE-ko 62.2 art.).    Aitor Bengoetxea eta Koldo Irurzun  OCW2013    Enpresa-batzordea organo kolegiatua  da.  Bere kideen kopurua gutxienez 5ekoa eta gehienez  75ekoa izango da. Elementu hau zehazteko legeak eskala bat ezartzen du, kideen zenbatekoa langileen  kopuruaren arabera ezartzen delarik (LE-ko 66.1 art.).    Enpresa-batzordearen barne-funtzionamenduari dagokionez, derrigorrezkoa da kideen artean  mahaiburua eta idazkaria aukeratzea. Era berean, prozedurako erregelamendu propioa egin behar dute  barne-jarduera  erregulatzeko.  Batzordea bi hilabetero bildu behar da, edo kideen herenak ala  ordezkaturiko langileen herenak honela eskatzen duen bakoitzean (LE-ko 66.2 art.).   Enpresa-batzordeak hiru motakoak izan daitezke: enpresa- batzorde  arrunta, enpresa-batzorde  bateratua eta lantokiarteko batzordea.   Enpresa- batzorde  arrunta osatuko da 50 edo langile gehiago dituzten lantokietan (LE-ko 63.1  art.). Enpresa-batzorde  bateratua eratuko da enpresa batek bi edo lantoki gehiago dituenean probintzia  berean edo udalerri mugakideetan, lantoki horiek bakarka kontsideratuta ez direnean 50 langileko  kopurura heltzen, baina bai lantoki desberdinetako langileak batuz gero. Kasu hauetan lantoki  guztietarako enpresa-batzorde bateratua eratuko da (LE-ko 63.2 art.).   Lantokiarteko  batzordea hitzarmen kolektibo baten bitartez bakarrik sor daiteke. Gehienez 13  kide edukiko ditu, lantokietako  batzordeetako kideen artean hautatuak, eta bere osaeran sindikatuen  proportzionaltasuna kontuan hartu behar da, hauteskundeetako emaitzen arabera. Lantokiarteko  batzordearen funtzioak berau sorrarazten duen hitzarmen kolektiboak ezartzen dituenak izango dira  (LE- ko 63.3 art.).   Ondoren  langileen delegatuak eta enpresa batzordeetako kideak komunean dituzten zenbait  ezaugarri ikusiko ditugu: agintaldiaren iraupena, errebokazioa eta ordezkapena.   Ordezkari bateratuen agintaldiaren iraupena 4 urtekoa izango da, eta, epe hori amaitzean  hauteskunde berriak ez badira sustatzen, agintaldia luzatu egingo da. Ordezkari berak berrautatuak izan  daitezke, mugarik gabe.   Errebokazioari dagokionez, ordezkariak hautatu dituzten langileen herenak honela eskatutako  asanbladaren  bitartez gerta daiteke, bilera horretan langileen gehiengo absolutoa errebokazioaren alde  azaltzen baldin bada. Hala ere, errebokazioa ezingo da gertatu hitzarmen kolektibo bat izapidatzen ari den  bitartean, eta ezin da birplanteatu ordezkari beraren errebokazioa azken proposamenetik gutxienez 6  hilabete igaro arte.   Edozein arrazoigatik ordezkari bateratu baten lekua bete gabe gelditzen bada, legeak honako  erregelak aurreikusten ditu: postua bete gabe uzten duena langileen delegatu bat baldin bada,  hauteskundeetan botutan hurren geratu den hautagaia izango da ordezkaria. Enpresa-batzorde bateko kide   Aitor Bengoetxea eta Koldo Irurzun  OCW2013    bat denean ordeztu beharrekoa, ordezkoa hautagai-zerrenda bereko hurrengo langilea izango da. Bi  kasuetan ordezkapenak agintaldia bukatu arte iraungo du.     4.2.- Hauteskundeak     Ordezkari bateratuak aukeratzeko prozesuak "hauteskunde sindikalak" izena jasotzen du  hizkuntza arruntean, batez ere hedabideetan. Ikuspegi tekniko- juridiko batetik ezin da, inolaz ere, izen  hori onartu. Azken finean ordezkari bateratuak hautatzen dira, ez sindikalak. Gertatzen dena da elkarren  arteko erlazioa nabaria dela, gehienetan ordezkari bateratuak sindikatuetatara afiliaturiko langileak  baitira, sindikatuek aurkeztutako zerrendetan azaltzen direnak. Gainera, sindikatuak hauteskundeak  sustatzeko legitimaturik daude.    Hauteskundeak erregulatzen dituzten iturriak LE-ko 67 eta 69- 76 arteko artikuluetan eta  1844/1994 irailak 9ko Errege Dekretuan aurkitzen ditugu.    Hauteskunde hauen ezaugarri nagusia bere balio bikoitza da. Lehenik eta behin, ordezkari  bateratuak aukeratzeko balio dute eta, honen ondorioz, bigarren funtzio bat betetzen dute: sindikatu  desberdinen ordezkaritasunaren neurketa, sindikatuek aurkeztutako zerrendek jasotzen dituzten emaitzen  arabera. Horregatik, ordezkaritasun nagusiko sindikatuak eta nahiko ordezkaritasuneko sindikatuak  zeintzuk diren erabakitzeko orduan, neurketa-irizpidea organo bateratuak aukeratzeko hauteskundeak  dira.     4.2.1.- Hautesleak eta hautagaiak     Hautesle izateko betekizunak hauek dira: 16 urte baino gehiago edukitzea eta, gutxienez, hilabete  bateko antzinatasuna enpresa edo lantokian.   Hautagai izateko, 18 urte beteak eta enpresan gutxienez sei hilabetetako antzinatasuna edukitzea  galdatzen du legeak. Hala ere, zenbait sektoretan, langileen mugikortasunaren arrazoiak direla eta,  hitzarmen kolektiboaren bitartez antzinatasunaren galdapena  murriztea aurreikusten da, gehienez hiru  hilabetetara.    Aitor Bengoetxea eta Koldo Irurzun  OCW2013    Aurreko  betekizunak betez gero, langile atzerritarrak eta aldi baterako langileak hautesle edota  hautagai izan daitezke, langile finkoen baldintza beretan.    Hautagai- zerrendak aurkezteko legitimazioa bikoitza da, hots, zerrenda sindikalak eta ez- sindikalak onartzen dira. Lehenengo motari dagokionez, legalki eratutako sindikatu oro aurkez daiteke,  eta baita ere sindikatuen arteko koalizioak. Langile-talde independiente batek hautagai-zerrenda bat  aurkeztu nahi duenean, honako betekizuna galdatzen zaio:  gutxienez, bete beharreko postuen hirukoitza  suposatzen duen sinadura-kopuruaren babesa edukitzea, bere lantoki eta hauteskunde-kolegio bereko  langileen artean lortutakoa (LE-ko 69.3 art.). Bestalde, kontuan eduki behar da hautagaiak aurkezteko  eskubidea askatasun sindikalaren funtsezko edukiaren eremuan kokatzen dela (ASLO-ko 2.2. d) art.).     4.2.2.- Hauteskundeen sustapena     Hauteskunde-sustapena hiru kasutan gerta daiteke: lantoki edo enpresa berri bat sortzen bada,  enpresa bateko langile kopurua handituz gero, edo ordezkarien agintaldia amaitzen denean.   Hauteskundeen sustapenaren bitartez hauteskunde- prozesuari hasiera ematen zaio.  Sustapenarako legitimaturik dauden subjektuak hauek dira: ordezkaritasun nagusiko sindikatuak,  enpresan gutxienez ordezkari bateratuen %10- a duten sindikatuak,  eta lantokiko langileak, gehiengoak  honela erabakitzen badu (LE-ko 67.1 art.).   Sustatzaileek, aurreabisuaren bitartez, hauteskundeak egitearen erabakiaren berri eman behar  dute. Aurreabisoak bi norabide jarraitu behar ditu: alde batetik erabakia enpresaren ordezkaritzari  (zuzendaritza) jakinarazi behar zaio eta, bestetik, Lan-Administrazioari; dagokion Administrazio zentral  edo autonomikoko organoari. Aurreabisoa, gutxienez hauteskunde-prozesua hasi baino hilabete lehenago  egin behar da.   Printzipioz, hauteskundeak lantoki edo enpresa bakoitzean egingo dira, era autonomo batean,  baino legeak eremu lurraldetar eta funtzional batean edo zenbait eremutan hauteskunde orokorrak egiteko  aukera aurreikusten du, ordezkaritasun nagusiko sindikatu edota nahiko ordezkaritasuneko sindikatuen  artean aldez aurretik adostuz gero.     4.2.3.- Hauteskunde-mahaiak      Aitor Bengoetxea eta Koldo Irurzun  OCW2013    Legeak agintzen duenaren arabera, enpresa edo lantokian, mahai bat eratuko da 250 langile edo  zatikia duen hauteskunde-kolegio bakoitzeko (LE-ko 73.1 art.). Langileen delegatuak hautatu behar  direnean kolegio bakar bat dago, bertan langile guztiak aurkitzen direlarik. Aldiz, hauteskundeak enpresa- batzordea aukeratzeko egiten direnean, bi kolegio osatuko dira, talde profesionalen arabera:  bata tekniko  eta administratiboentzat eta bestea espezialista eta kualifikatugabeentzat. Enpresa konkretuen osaketa  profesional berezia dela eta, legeak hirugarren kolegio bat sortzea aurreikusten du, hitzarmen  kolektiboaren bitartez. Ikus daitekeenez langileak, bere talde profesionalen arabera, kolegio desberdinetan  banatzen dira. Honen arrazoia xinplea da: enpresa-batzordearen baitan talde profesional desberdinak era  egokian ordezkatuak egotea, guztien interesak defendatuak egon daitezen. Horregatik legeak espreski  adierazten du batzordearen osaketan talde profesionalen proportzionaltasuna gordeko dela (LE-ko 71.1  art.).    Mahaiaren osaketari dagokionez, arau zehatzak daude. Mahaiburua enpresan antzinatasun  handiena duen langilea izango da, eta mahaikideak hautesle zahar eta gazteena diren bi langileak. Azken  honek idazkari-funtzioak beteko ditu, era berean. Guztiok ordezkoak edukiko dituzte, aipatutako  antzinatasun eta adinaren irizpideen arabera (LE-ko 73.3 art.). Debekatua dago mahaikideak, aldi berean,  hautagai izatea (LE-ko 73.4 art.). Bestalde, hautagai edo hautagai-zerrenda bakoitzak ikustaileak bidal  ditzake hauteskunde-mahaietara eta enpresaburuak, modu berean, bere ordezkari bat izenda dezake  bozketan eta ondorengo zenbaketan egoteko (LE-ko 73.5 art.).   Oro har, hauteskunde-mahaiaren funtzioa hauteskunde-prozesu osoa bideratzea dela esan  genezake. Besteak beste, langileen errolda publikatu, aukeratu beharreko ordezkarien kopurua zehaztu,  erreklamazioak ebatzi, botoen zenbaketa egin eta emaitzen akta jaso. (LE-ko 73.2, 74. 2 eta 3 artk.).     4.2.4.- Hauteskunde-sistema     Legean hauteskunde-sistema desberdinak aurreikusten dira hautatu beharrekoak langileen  delegatuak (LE-ko 70. art.) edo, aldiz, enpresa-batzordeko kideak direnerako  (LE-ko 71. art.).   Langileen delegatuak hautatu behar direnean, gehiengoaren sistema erabiltzen da. Zerrenda ireki  bakar batean aurkezten dira hautagai guztiak; independienteak nahiz sindikatu baten izenean azaltzen  direnak. Hautesle bakoitzak aukera ditzake, gehienez, hauteskunde horretan atera daitezkeen adina  hautagai, hots, bat edo hiru, enpresa edo lantoki konkretuko langile- kopuruaren arabera.   Aukeratu beharrekoak enpresa-batzordeko kideak direnean sistema proportzionala erabiltzen da.  Kandidatura bakoitzak hautagai-zerrenda bat aurkezten du, eta hautesleek kandidatura bakar bati eman  diezaiokete botoa, beraz zerrenda itxien sistema aplikatzen da.     Aitor Bengoetxea eta Koldo Irurzun  OCW2013      4.2.5.- Bozketa eta bere emaitza     Bozketan eta, oro har, hauteskunde- prozesu  osoan,  enpresaburuak beharrezko baliabideak jarri  behar ditu (LE-ko 75. art.).   Bozketa lantokian egin behar da, eta lanorduetan. Hala ere, legean postaz bozkatzeko aukera  aurreikusten da.   Botua librea, sekretua, pertsonala eta zuzena izango da. Txartelak itxiak dauden hautestontzietan  sartuko dira, hauteskunde politikoetan egiten den moduan.   Bozketaren ondoren botoen zenbaketa egiten da. Emaitzen akta jasoko da, bertan mahaikide  guztiek eta, baldin badaude, ikuskatzaileek eta enpresaburuaren ordezkariek sinatuko dutelarik. Lan- Administrazioko organoak emaitzen akta erregistratuko du, ala akta erregistratzeari uko egingo dio,  legezko betekizunak betetzearen arabera: hauteskunde-sustapena jakinaraztea, akta irakurtzeko modukoa  izatea, etab. (LE-ko 75.7 art.).  Erregistratzearen ukapena gizarte- arloko  jurisdikzioaren aurrean aurka  daiteke (GJLko 133 art. eta hurr.).   Aukeratu beharrekoak langileen delegatuak edo enpresa- batzordeko kideak izatearen arabera,  hauteskunde-sistema desberdina denez gero, hautatuak zeintzuk diren zehazteko orduan sistema  desberdina da baita ere.   Langileen delegatuen kasuan, hautatuak suertatuko dira boto gehien jasotzen dituzten  hautagaiak. Berdinketa balego, hautatua antzinatasun handiagoko langilea izango litzateke (LE-ko 70.  art.).   Hauteskundea enpresa-batzordeko kideak aukeratzeko egiten denean, zerrenda bakoitzak  dagozkion eserlekuak lortuko ditu, honako eragiketaren arabera: zerrenda horrek lortutako boto  baliodunen kopurua bete beharreko postu-kopuruaz zatitu ondoren, lortzen den zatikia. Hala ere bete  gabeko postuak gelditzen badira soberan, boto-hondar  handiena duten kandidaturei esleituko zaizkie.  Honetaz gain, kandidatura batek enpresa-batzordeko kide bat lortu ahal izateko, gutxienez dagokion  kolegioko botoen %5a lortu behar du (LE-ko 71. art.).     4.2.6.- Emaitza eta sindikatuen ordezkaritasunaren zehaztapena     Aitor Bengoetxea eta Koldo Irurzun  OCW2013      Gorago  aipatu den bezala, hauteskundeetako emaitzen arabera, hots, ordezkari bateratuen  afiliazio sindikalaren arabera, sindikatuen ordezkaritasuna zehaztuko da. Honela "ordezkaritasun  nagusiko sindikatuak" zeintzuk diren erabakitzen da, kalifikazio honetatik eratortzen diren ondorio  guztietarako.   Aktak jasotzen dituzten Lan-Administrazioko bulego publikoek emaitza guztien datuak etengabe  eguneratu beharko dituzte, beraien artean koordinatuz. Era honetan, bulego hauek uneoro sindikatu  desberdinen ordezkaritasun maila adierazteko moduan egon beharko dute. Sindikatuek, momentu  bakoitzean bere ordezkaritasuna frogatu ahal izateko, gaitasun ordezkatzailea erakusten duten ziurtagiriak  eskatuko dituzte aipatutako organo publikoetan (LE-ko 75.7. eta ASLO- ko 1go xed. gehi.).      4.2.7.- Erreklamazioak     Hauteskundeei buruzko erreklamazioei erantzuteko, arbitraiako prozedura ezartzen da legean,  baina, aktaren erregistroaren ukapenean, aurkapena zuzenean gizarte-arloko jurisdikzioaren aurrean egin  daiteke (LE-ko 76. art.).   Hauteskunde mahaiaren ebazpenak eta jarduera  aurka daitezke, oro har, akatsak dituztela uste  denean. Legitimaziodun arazoan interes legitimoa duen edonor izango da, enpresaburua barne.   Arbitroak neutraltasun eta profesionaltasuneko printzipioen arabera aukeratuko dira,  Zuzenbidean lizentziatu, Gizarte graduatu edo titulu baliokidea dutenen artean. Arbitroak izendatzeko,  sindikatu nagusien arteko ahobateko akordioa eskatzen da; Estatu eta Komunitate Autonomoko  mailakoak eta gatazkaren eremuan gutxienez ordezkari bateratuen %10a dutenak. Honen ezean, autoritate  laboralak erabakiko du izendatze-sistema, aipatutako printzipioen arabera. Hala ere, zuzenean gatazkako  subjektu diren agenteek arbitro desberdin bat izendatzea erabaki dezakete.   Legean abstentzio eta errekusazio  kausak aurreikusten dira, besteak beste, arazoan interes  pertsonala edukitzea, interesatuen senide izatea, beraiekiko adiskidetasun handia edo areriotasun nabaria  edukitzea.   Arbitraiako prozedura Lan- Administrazioko bulego publikoari, hauteskundeen sustatzaileei eta  hautagaiei idazki bana bidaliz hasten da. Arbitroak, alderdi interesatuei entzun eta egokitzat jotzen dituen  froga eta eginbideen ondoren, laudoa emango du. Laudoak, planteatutako arazoa Zuzenbidearen arabera  ebatzi behar du.     Aitor Bengoetxea eta Koldo Irurzun  OCW2013    Laudoa aurka daiteke gizarte-arloko jurisdikzioaren aurrean,  Gizarte arloko Jurisdikzioaren  Legean aurreikusten den prozedura bereziaren bitartez (GJL-ko 127. art. eta hurr.)     4.3.- Funtzioak     4.3.1.- Sarrera     Langileen delegatuek eta enpresa-batzordeek funtzio berberak dituzte egungo legediaren arabera  (LE-ko 62.2 art.).     Funtzioak zeintzuk diren finkatzeko, hiru iturri nagusi aztertu behar dira: oro har, bi organoak  "langileen legezko ordezkariak" direnez gero, lege desberdinetan formula hori erabiliz eskuduntzak  esleitzen direnean, aipatutako organo bateratuei dagozkiela ulertu behar da, eta ez organo sindikalei.  Bestalde, eskuduntza gehienak LE-ko 64. artikuluan aurkitzen dira. Honetaz gain hitzarmen kolektiboek  funtzio gehiago esleitzen ohi dizkiete organo bateratuei.   Funtzioen izaerari dagokionez, esan daiteke, oro har,  langileen ordezkariek ez dutela parte  hartzen enpresaren kudeaketan. Arlo honetako legeriak argi uzten du nork zuzentzen eta kudeatzen duen  enpresa: enpresaburuak. Azken finean, organo bateratuen eskuduntzak, lau atal nagusi hauetara mugatzen  dira batez ere (LE-ko 64. art.): informazio aktiboa (kontsultatua izateko eskubidea), informazio pasiboa  (informatua izateko eskubidea), lan-legediaren betetze zuzenaren kontrola, eta negoziazio kolektiboa  (enpresa edo enpresa azpiko eremuan). Azken funtzio hau ez da ohikoa zuzenbide konparatuan.     4.3.2.- Funtzioak     Langileen delegatuen eta enpresa-batzordeen funtzio nagusiak honela sailka daitezke (batez ere,  LE-ko 64. art.):      Aitor Bengoetxea eta Koldo Irurzun  OCW2013    4.3.2.1.- Informazioa: informazio pasiborako eskubidea     Organo bateratuek eskubidea dute enpresaburuarengandik informazioa jasotzeko zenbait gairi buruz:   •  Gutxienez hiruhilabetero informazioa jaso enpresaren egoerari buruz:  ekoizpena eta ekoizpen- programa, salmentak, enpleguaren bilakaera enpresan, enpresaren sektore ekonomikoko bilakaera  orokorra eta kontratu berriak egiteko aurreikuspenak.   •  Enpresaren urteroko kontuak ezagutzeko eskubidea: balantzea, emaitzen kontua eta memoria.  •  Falta oso larriengatik ezarritako zehapen guztien informazioa jasotzea. Informazioa zehapena ezarri  ondoren eman daiteke; legeak ez du galdatzen aldez aurretik izatea.    •  Gutxienez hiruhilabetero absentismoko, lan-osasuneko, eta istripuetako datuak jasotzea.  •  Idatziz egin behar diren lan- kontratu guztien "oinarrizko kopia" jasotzeko eskubidea. Baita ere  enpresaburuak jakinarazi behar ditu kontratu hauen balizko luzapen eta iraungipenak.    •  Langileen funtzio aldaketa, funtzio berriak ez direnean langilearen talde profesionalekoak (LE-ko  39.2 art.).   •  Langileen leku aldaketak (LE-ko 40.1 art.).   Enpresaburuak informazio pasiborako hauetako  edozein eskubide urratzen badu, urrapen larria  kontsideratu behar da LE-ko 95.7 artikuluaren arabera.      4.3.2.2.- Kontsulta: informazio aktiborako eskubidea     Enpresaburuari iritzia jakinarazteko eta langile ordezkatuei informatzeko eskubidea da.   Zenbait gairi buruz legeak enpresaburua, erabakiak hartu baino lehen, langileen ordezkarien iritzia  ezagutzera behartzen du, txosten baten bitartez, besteak beste kasu hauetan:   •  Lanaren antolakuntza enpresan:  plantillaren berregituraketa, langileen kaleratzea, lanaldi- murrizketak, lanbide heziketako planak, sailkapen profesionaleko arazoak, etab.   •  Enpresaren "status" juridikoaren aldaketa: fusioa, absortzioa edo nolabaiteko "status" aldaketak  enpresako enplegu mailan eragiten duenean.    Aitor Bengoetxea eta Koldo Irurzun  OCW2013    Kontsulta derrigorrezkoa baina ez-loteslea da, eta enpresaburuak erabakirik hartuko balu kontsultatu  gabe, legezko obligazioa edukirik, erabakia baliogabetu daiteke eta gainera urrapen administratibo larria  da (LE-ko 95.7 art.).   Bestalde, enpresa-batzordeetako kide eta langileen  delegatuek, ordezkatzen dituzten langileei  informatu beharko diete lan- harremanengan eragina duten arazo guztiei buruz. Hala ere, ezagutzen duten  zenbait gairi buruz legeak ixiltasun profesionaleko obligazioa ezartzen du, hots, informazioa ez zabaltzea,  batez ere enpresako zuzendaritzak gaiak izaera erreserbatua duela adierazten duenean (LE-ko 65.2 art.).      4.3.2.3.- Legedia betetzearen kontrola     Enpresan aplikagarri den lan eta gizarte segurantzako araudia betetzearen kontrola. Urrapenak  salatzearren, enpresa-batzordeko kide eta langileen delegatuek, organo gisa, gaitasuna dute beharrezko  diren jarduera administratibo edo judizialak aurrera eramateko (LE-ko 65.1 art.).    Segurtasun eta higieneko arloan, legezko neurriak ez direnean betetzen, prebentzioko delegatuek  ez badute egiten (ik. 6), ordezkari bateratuek eskubidea dute enpresaburuari zuzenean neurri egokiak har  ditzan erreklamatzeko eta, kasu larrienetan, lan-jarduera gelditzea agintzeko  (LE-ko 19. 5 art.).     4.3.2.4.- Negoziazio kolektiboa     Enpresako  ordezkari bateratuek, enpresa edo azpiko eremua duten hitzarmen kolektiboak  negoziatzeko eskubidea dute (LE-ko 87.1 art.). Hitzarmen hauek eraginkortasun pertsonal orokorra  izango dute, enpresa edo azpiko eremuko langile guztiei aplikatuko baitzaizkie.   Era  berean, organo hauek enpresako akordioak negoziatzen dituzte, normalean hitzarmen  kolektibo ezean eta beti ere bere menpe funtzionatzen duten tresna juridikoak. Gai ugarietan aurreikusten  ditu legeak enpresako akordioak:  sailkapen profesionaleko sistema, leku aldaketa kolektiboa, lan- baldintzen mamizko aldaketa, kaleratze kolektiboak, etab.     4.3.2.5.- Besterik    Aitor Bengoetxea eta Koldo Irurzun  OCW2013      Lan- araudiak beste zenbait funtzio heterogeneo uzten ditu ordezkari bateratuen eskuetan:  obra  sozialen kudeaketan parte hartzea (LE-ko 64.1.10  art.), enpresako zuzendaritzarekin elkarlanean aritzea  produktibitatea hobeagotzeko, hitzarmen kolektiboetan erabakitakoaren arabera (LE-ko 64.1.11  art.),  greba deialdia egitea, gatazka kolektiboko prozedura hastea, etab.     4.4.- Bermeak     Lan-zuzenbideak, ordezkariek bere zeregina bete ahal izatea bermatu nahi du. Horretarako, bi  motako neurriak bereizi ditzakegu. Alde batetik, langileen ordezkariak enpresaburuaren zuzendaritza  boterearekiko babes berezia jasotzen du, eta, bestalde, ordezkaritza funtzioa posible egiteko sustapen  neurriak aurreikusten dira. Hona hemen legezko gutxieneko bermeak, hitzarmen kolektiboen bitartez  hobeagotu daitezkeenak (LE-ko 68. art.).     4.4.1.- Babes neurriak     Langileen interes komunak defendatzeko jardueran, ordezkari bateratuek enpresaburuaren interes  kontrajarriarekin topo egiten dute maiz. Honen ondorioz, langileen ordezkaria enpresaburuaren balizko  errepresalia edo oztopatze ekintzetatik at mantentzea ezinbestekoa da.    •  Babesa kaleratzearen aurka: langileen ordezkari bateratua, bere funtzioa betetzeagatik, zigor moduan,  ezin da kaleratua izan. Babes honek irauten du langileak bere ordezkari funtzioa amaitu ondorengo  urtean zehar.    Kaleratze diziplinarioan, ordezkari bateratuak kontraesaneko espedientea egoteko  eskubidea du, bertan  bere eta gainontzeko ordezkarien iritzia emango delarik. Kaleratzea bidegabea  dela deklaratzen denean,  kalteordaina edo berrartzearen arteko erabakia langileen ordezkariari dagokio. Kaleratze objektiboan eta  kaleratze kolektiboan, langileen ordezkari direnek enpresan gelditzeko lehentasuna dute beste langile  guztiekiko.   •  Babesa gainontzeko zehapenen aurka:  kaleratzearen kasuan gertatzen den bezala, langileak ezin du  zehapenik jaso, zigor modura, bere ordezkapen funtzioa betetzeagatik.    Aitor Bengoetxea eta Koldo Irurzun  OCW2013    •  Zehapen larri eta oso larrien kasuan, langileen ordezkariak kontraesaneko espedienterako eskubidea  dauka, beste ordezkarien iritzia ezagutu ahal izateko.   •  Enpresan gelditzeko lehentasuna mugikortasun geografikoko kasuetan (leku aldaketak eta  desplazamenduak).   •  Promozio ekonomiko edota profesionalean diskriminatua ez izatea bere ordezkaritza funtzioa  betetzeagatik.     4.4.2.- Sustapen neurriak     Legean zenbait neurri aurreikusten dira, ordezkari bateratuak bere funtzioa bete ahal izateko tresna  lagungarri gisa.   •  Adierazpen askatasuna, bere zereginaren arloko gai guztiei buruz iritzia libreki ezagutarazteko (LE- ko 68. d) art.).   •  Lan-arloko gaiei  buruzko materiala argitaratu eta banatzeko eskubidea, enpresako jarduera kaltetu  gabe (LE-ko 68. d) art.).   •  Informazioa zabaltzeko, iragarki-taula egon behar da lantokietan eta, enpresako ezaugarrien arabera,  egoitza bat bertan ordezkariak elkartu eta lan egiteko (LE-ko 81. art.).   •  Enpresa-batzordeetako kide eta langileen delegatuek bere funtzioa betetzeko denbora eduki dezaten,  legean hilabetero ordaindutako zenbait lanordu libre aurreikusten dira (LE-ko 68. e) art.). Ordu  libreen kopurua gutxienez hilabetero 15ekoa da (100 langile arteko lantokietan), eta gehienez 40  orduetakoa (750 baino langile gehiago dituzten lantokietan). Posible da hitzarmen kolektiboetan  ordezkari desberdinei dagozkien orduak kontzentratzea erabakitzea, era honetan ordezkari bat edo  batzuk lanatik erabat liberatuak gelditzen direlarik, ordainketaren kalterik gabe.    Era berean, prebentzioko delegatuei aplikagarri zaie ordaindutako lanordu libreei buruzko eraentza  (LAAL-eko 37.1 art.) (ik.6.).   Ordezkaritza funtzioak betetzeko ordu libre hauen erabileraren kontrola gai delikatua da. Oso zaila da  ordu libre hauetan ordezkariak egiten duena kontrolatzea. Printzipioz "ordezkaritza funtzioak" betetzea  zentzu zabalean ulertu behar da, eta presumitzen da denbora libre horren erabilera egokia dela.  Ordezkariak ordu horiek beste zereginetarako erabiliko balitu, enpresaburuaren botere diziplinariopean  kokatuko litzateke.       Aitor Bengoetxea eta Koldo Irurzun  OCW2013    5.- Ordezkaritza sindikala: atal sindikala eta delegatu sindikala     Ikusitako moduan, enpresa barruan bi ordezkaritza mota daude eta aldi berean funtzionatzen  dute: ordezkaritza bateratua eta ordezkaritza sindikala. Lehenengoari dagokionez, bere existentzia legeak  agintzen du, gutxieneko langile kopurua duten lantoki guztietan, eta bere funtzioa enpresa edo lantokiko  langile guztien interes kolektibo komunak defendatzea da. Ordezkari sindikalak, aldiz, afiliatutako  langileen borondatearen arabera sortuko dira edo ez dira sortuko, eta printzipioz bere funtzioa dagokion  sindikatura afiliatuak dauden langileen interesak defendatzera mugatzen da.   Sarritan bi ordezkaritza moten funtzioak gurutzatu egiten dira, besteak beste negoziazio  kolektiboan, biak eskuduntza duten neurrian. Legeak funtzio banaketa argia egiten ez duenez, estrategia  sindikalak eta tokiko dinamikak erabakiko du bi ordezkaritza moten arteko funtzio banaketa, askotan  ordezkari bateratuak zerrenda sindikaletan hautatuak izaten direla ahaztu gabe, honen ondorioz sortzen  den interakzioarekin.   Bestalde, ordezkaritza sindikalari buruz Askatasun Sindikaleko Lege Organikoak  (ASLO)  ezartzen duen erregulazioa aplikagarria da enpresa pribatuan eta baita ere funtzio publikoan. Askatasun  sindikaleko titular langile eta funtzionariak direnez  (Konst. 28.1 art.), ASLO osoa aplikagarri da funtzio  publikoan, eta ASLO-k "langile" dioenean, kontzeptu horren barruan funtzionario publikoak sartzen dira  (ASLO-ko 1.2 art.). "Enpresako ordezkari bateratuak" esaten  denean (enpresa- batzordea eta langileen  delegatua), funtzio publikoan bere baliokideak diren langileen juntak eta langileen delegatuak kontuan  hartu behar dira.      5.1.- Afiliatutako langileen eskubideak      Askatasun Sindikaleko Lege Organikoak (ASLO) zenbait eskubide ematen dizkie edozein  sindikatura afiliaturiko langileei, enpresa barruan jarduera sindikala aurrera eraman ahal izateko, beti ere  lanorduetatik kanpo eta enpresaren jarduera arrunta kaltetu gabe (ASLO-ko 8.1 art.)    •  Atal sindikalak sortzeko eskubidea, dagokion sindikatuko estatutuen arabera.  •  Bilerak egiteko eskubidea, enpresaburuari aldez aurretik abisatuz.  •  Kuotak jasotzeko eskubidea.  •  Informazio sindikala banatzeko eskubidea.   •  Sindikatuak igorritako informazioa jasotzeko eskubidea.   Aitor Bengoetxea eta Koldo Irurzun  OCW2013    Ordezkaritasun nagusiko sindikatuetan, sindikatuaren barruan probintzia, Autonomi Erkidego edo  Estatu mailako karguren bat betetzen duten langileek honako eskubide gehigarriak dituzte (ASLO-ko 9.1  art.):   •  Behar dituen ordaindu  gabeko baimenak edukitzeko eskubidea, dagozkion funtzio sindikalak  betetzeko. Enpresako beharrizanen arabera, baimen kopurua mugatu daiteke.   •  Derrigorrezko eszedentzian egoteko eskubidea, edo egoera baliokidean funtzio publikoan, lanpostua  gorde eta antzinatasuna konputatzeko eskubidearekin.   •  Lantokietan sartzeko eskubidea, funtzio sindikalak betetzeko, aldez aurretik enpresaburuari abisatuz  eta ekoizpen prozesu arrunta kaltetu gabe.   Bestalde, hitzarmen kolektibo baten negoziaketan diharduen ordezkari sindikalak, behar dituen  ordaindutako baimenetarako eskubidea dauka, bere enpresa hitzarmenaren aplikazio eremuan baldin  badago (ASLO-ko 9.2 art.).      5.2.- Atal sindikala     Lantoki edo enpresa bakoitzean, edozein sindikatura afiliatutako langileek atal  sindikalak sor  ditzakete. Beraz, lantoki bakoitzean, afiliatuak dituen sindikatu adina atal sindikal egon daiteke, beti ere  langileen borondatearen arabera, beraiei baitagokie atala sortzeko erabakia eta ez sindikatuari. Hori da  legeak agintzen duena, hortik aurrera, atal  sindikalak sortzeko xehetasunak sindikatu bakoitzeko  estatutuak ezarriko ditu.   Atal  sindikalen funtzioa, oro har, dagokion sindikatura afiliatutakoen interesak defendatzean datza,  aldi berean sindikatu osoaren estrategian lagunduz. ASLO- k gutxieneko eskubide batzuk ematen dizkie  enpresan ordezkari bateratuak dituzten sindikatuen atalei, eta ordezkaritasun nagusiko sindikatuetako atal  sindikalei (ASLO-ko 8.2 art). Gutxieneko eskubide hauek hobeagotuak izan daitezke hitzarmen  kolektiboen bitartez.   •  Lantokian iragarki- taula egotea, atal sindikalak bere mezuak ezagutarazi ahal izateko bere afiliatuei  eta, oro har, enpresako langileei.   •  Negoziazio kolektiborako eskubidea (LE-ko 87.1 art.), enpresa edo azpiko eremuko hitzarmen  kolektiboetan.   •  250 baino langile gehiago dituzten enpresa edo lantokietan, egoitza egoki bat erabiltzeko eskubidea,  bere ordezkaritza funtzioa betetzeko.     Aitor Bengoetxea eta Koldo Irurzun  OCW2013      5.3.- Delegatu sindikala     Delegatu sindikalak atal  sindikaletako ordezkariak dira. Atal  sindikal orotako langile afiliatuek  bere ordezkaria, hots, delegatu sindikala, hauta dezakete. Baina ASLO- k eraentza juridiko berezia  ezartzen du delegatu sindikalentzat soilik enpresa edo lantokiak 250 baino langile gehiago dituenenean  eta, gainera, delegatu sindikala enpresan ordezkari bateratuak dituen sindikatu batekoa denean (ASLO-ko  10.1 art.). Beraz, bakarrik aipaturiko betekizunak betetzen direnean aplikatuko zaie delegatu sindikalei  ASLO-ko eraentza, nahiz eta edozein  atal  sindikaleko kideek delegatu sindikala hautatu ahal izan,  ordezkari edo bozeramaile soil gisa. ASLO-k ezarritako eraentza juridiko berezia, hitzarmen kolektiboen  bitartez hobeagotu daitekeena, ondokoa da:   a) Delegatu sindikalak batetik lau arte  izan daitezke, lantokiko plantilla eta dagokion sindikatuak  enpresako hauteskundeetan edukitako emaitzaren arabera.   b) Delegatu sindikalek ordezkari bateratuen berme berdinak edukiko dituzte.   c) Delegatu sindikalek ondoko eskubideak dituzte:    •  Enpresa-batzordeko kideei ematen zaien informazio berbera jasotzea, ordezkari bateratuek bezala  ordezkari sindikalek ixiltasun profesionaleko betebeharra dutelarik.    •  Enpresa-batzordeko eta segurtasun eta higieneaz arduratzen den organoko bileretara joatea, hitz  egiteko aukera bai baina botoa emateko eskubiderik gabe (LAAL-eko 38.2 art.),  (ik. 6.).   •  Enpresaburuak, oro har enpresako langileei eta bereziki dagokion sindikatuko afiliatuei buruzko  neurri kolektiboak hartu baino lehen, delegatu sindikalen iritzia entzuteko obligazioa dauka, batez ere  neurriak zehapen edo kaleratzeak direnean. Enpresaburuak, dagokion sindikatuko afiliatuen aurka,  aipaturiko neurriak delegatu sindikalen iritzia entzun gabe hartzen baditu, kaleratze edo zehapenak,  hurrenez hurren, bidegabeak edo deusezak izango dira (LPLko 104, 108 eta 115. artk.).     6.-  Laneko arriskuak aurrebabesteko ordezkaritza berezia:  prebentzioko delegatuak eta segurtasun eta  osasuneko batzordea      Aitor Bengoetxea eta Koldo Irurzun  OCW2013    Laneko arriskuak aurrebabesteko Legeak  (LAAL), bi organo berezi ezartzen ditu enpresetan,  laneko arriskuak aurrebabesteko helburuarekin:  prebentzioko delegatuak eta segurtasun eta osasuneko  batzordea.   Prebentzioko delegatuak, legeak dioenez (LAAL- eko 35. art.), lantokiko ordezkari bateratuen  artean hautatuak izango dira (langileen delegatuak eta enpresa- batzordeko kideak), aldi berean, hautesleak  ordezkari bateratuak izango direlarik. Prebentzioko delegatuak ordezkari bateratuak dauden lantoki  guztietan egon behar dute. Beraien funtzioa bete ahal izateko, segurtasun gaietan informazio eta  kontsultarako eskubideak dituzte (ik. 4.3.2).   Bestalde, segurtasun eta osasuneko batzordea, enpresak laneko arriskuei aurre egiteko ohiko  jardueran kontsultatu beharreko organoa da. Batzorde  hau organo misto eta parekidea da, hots, bere  partaideak prebentzioko delegatuak eta enpresaburuaren ordezkariak izango dira, kopuru berdinarekin bi  aldeetan. Batzordea gutxienez 50 langile dituzten lantoki guztietan osatu behar da (LAAL-eko 38. art.).    Enpresa bateko lantokietan segurtasun eta osasuneko batzorde  desberdinak daudenean,  enpresaburua eta langileen arteko akordioaren bidez lantokiarteko segurtasun eta osasuneko batzordea sor  daiteke. Akordioak erabakiko ditu lantokiarteko batzordearen funtzioak (LAAL- eko 35. 3 art.).     7.- Langileen ordezkaritza funtzio publikoan:  langileen delegatuak eta langileen juntak     Funtzionario publikoak, nahiz eta, funtsean, langileak izan, bere zerbitzua menpekoa eta  besterentzat delako (Administrazio Publikoarentzat), lan-zuzenbidetik at aurkitzen dira, erabaki politiko  baten ondorioz. Beraz, bere zerbitzu prestazioaren eraentza juridikoa zuzenbide administratiboko arauetan  aurkitzen da.   Funtzionarien ordezkaritza bateratua Enplegatu Publikoaren Oinarrizko Estatutuan (EBEP),  7/2007, apirilak 12ko legean erregulatzen da. Bertan, langileen delegatua eta langileen junta arautzen dira,  funtzionarien interesen ordezkari gisa. Organo hauek, Langileen Estatutuko langileen delegatu eta  enpresa-batzordeekin parekatuz gero, izaera oso antzekoa dela ikusten dugu.    Langileen delegatuak gutxienez 10 funtzionario  eduki baina 50eko kopurura heltzen ez diren  entitate lokaletan egongo dira, gutxienez 50 funtzionario  dituzten hauteskunde unitateetan Langileen  Juntak funtzionatuko duten bitartean.   Ordezkari hauen hauteskunde sistema langileen ordezkarienaren oso antzekoa da (18/1994 legea  eta 1846/1994 ED). Beraien funtzioak, langileen ordezkarien moduan, zenbait gaiei buruz informatuak eta   Aitor Bengoetxea eta Koldo Irurzun  OCW2013    kontsultatuak izatera eta legedia betetzearen kontrolera mugatzen dira. Azpimarratu behar da  funtzionarien ordezkari bateratuek ez dutela negoziazio kolektiborako eskubiderik, desberdintasun  nagusia baita (EBEP-eko  40. art.). Ordezkarien bermeei dagokionez, berriz ere antzekotasun nabaria  aurkitzen dugu (EBEP-eko 41. art.).      8.- Biltzeko eskubidea enpresan: langileen asanblada     Biltzeko eskubidea Konstituzioan  (Konst. 21. art. ) aldarrikatzen den funtsezko eskubide bat da,  hiritar guztiek dutena. Baina lan-harremanetan eskubide honek kutsu berezia dauka: langileek lantokian  biltzeko eskubidea dute (LE-ko 4.1 art.), enpresaburuak bere egoitzan eskubide honen egikaritza onartu  behar duelarik. Eskubide hau enpresa edo lantoki bakoitzaren eremuan egikaritu daiteke.   Beraz, langileek asanbladan biltzeko eskubidea dute, beraiei dagozkien arazoetaz informatu,  eztabaidatu edota erabakiak hartzeko. Era honetan, langileen borondate kolektiboa adierazteko  demokrazia zuzeneko instituzioa da asanblada, ordezkari eta bitartekaririk gabe. Bere eraentza juridikoa  (deialdia, erabakiak, etab.) Langileen Estatutuan erregulatzen da (LE-ko 77- 80 artk.).   Asanbladarako deialdia egiteko legitimatuak daude enpresa-  batzordea, langileen delegatuak, eta  zuzenean langileak, gutxienez plantillako % 33aren sustengua dutenean. Deialdia enpresaburuari  jakinarazi behar zaio. Bilera langileen ordezkari bateratuek zuzenduko dute, nahiz eta deialdia beraiek ez  egin, eta asanbladan gerta daitekeenaren erantzuleak dira.   Bilera lantokian egingo da, egoitza egokia baldin bada behintzat. Printzipioz, lanorduetatik  kanpo izango da, enpresaburuarekin besterik adosten ez bada. Enpresaburuak bakarrik honako kasuetan  uko egin diezaioke bere lantokia uzteari: legeko aurreikuspenak betetzen ez direnean (deialdiaren  jakinarazpena, etab.), azken asanbladako unetik gutxienez bi hilabete ez direnean igaro (erregela hau ez  da aplikatzen, asanblada aplikagarri den hitzarmen kolektiboaz informatzeko denean), aurreko asanbladan  sortutako kalteak ez direnean ordaindu, eta enpresa itxiera patronaleko egoeran dagoenean.    Bileran langileei dagokien edozein arazo aztertu daiteke:  negoziazio kolektiboari buruzko  informazioa, ordezkari bateratuen errebokazioa, enpresako langile guztiengan eragiten ez duen negoziazio  kolektiborako ordezkariak hautatzea, etab (LE- ko 87.1 art.). Asanbladan hartzen diren erabakiak  plantillako langile guztientzat lotesleak izan daitezen, gehiengo absolutoaren aldeko botoa galdatzen da.  Botoa sekretua izan behar da, norberaren askatasuna balizko presioetatik at gera dadin.      Aitor Bengoetxea eta Koldo Irurzun  OCW2013       
