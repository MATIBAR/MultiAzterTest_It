













                                LEHENENGO ZATIA

            KONTZEPTUA, BILAKAERA HISTORIKOA ETA ESKUDUNTZA-EREMUA




































   1.                             ***** GAIA *****

                              «ZUZENBIDE ZIBILA»












Espainiako eta Euskal Herriko Zuzenbide Zibilari buruzko azalpenekin hasi
aurretik, Zuzenbide Zibila, oro har, zer den adierazi behar da. Zaila da,
ordea, Zuzenbide Zibilaren definizio zehatz eta oro-hartzailea ematea; horren
ordez, kontzeptua argitze aldera, egokiagoa da hurbilketa historikoaegitea.

Ikasgai honetan, Zuzenbide Zibilaren historiari erreferentzia laburra egin
ondoren, irakasgaiaren ezaugarri nagusiak azalduko ditugu, hala nola zertan
bereizten diren zuzenbide pribatua eta zuzenbide publikoa, Zuzenbide Zibilak
zuzenbide pribatu orokor gisa duen eginkizuna, zein diren Zuzenbide Zibilaren
gai edo erakunde nagusiak eta zer-nolako eragina izan duen 1978ko Konstituzioak
erakunde haiengan.

         1. ***** Zuzenbide Zibilaren kontzeptua *****

1.1.1. Zuzenbide zibila, kontzeptu historiko

Zuzenbide Zibil terminoaren esanahia aldatu egin da historian zehar. Jatorrian,
arau multzo horren sorburua Zuzenbide Erromatarreko ius civiledelakoa izan zen.
Ius civilek zuzenbide pribatua eta publikoa, biak, hartzen zituen bere barruan.
Erromatarrentzat herri bakoitzak berezko duen Zuzenbidea daius civile. Izan
ere, Erromak bere herritarrei baizik ez zien aplikatzen Zuzenbide Erromatarra;
kanpotarrak, aldiz, ius gentium bitartez gobernatzen ziren. Bestalde, ius
civiletradizioan oinarritzen zen, eta forma aldetik oso zurruna zen; hori dela
eta, zuzenbide tradizional horren ondoan beste arau batzuk sortu ziren,
pretorearen interpretazioetatik abiatuz, malguagoak eta trafiko juridikoari
egokituagoak. Arau horiek multzo autonomoa sortu zuten denborarekin, ius
honorariumdelakoa. Edonola ere, K.o. VI. mendean Justiniano enperadoreak
Erromako Zuzenbidearen bilduma agindu zuenerako, bi arau-masa horiek (ius
civileeta ius honorarium) elkarrekin nahastuta agertzen dira.

Dakigunez, Corpus Iuris Civilisizena eman zitzaion aipatutako konpilazio-lan
erraldoi horri. Bertan bildu zuen jurista hautatuen batzorde batek erromatarren
zuzenbide guztia: arau pribatuak zein publikoak. Hala ere, Corpusean jasotako
bi arau mota horien artean, zuzenbide pribatuari zegozkion arauek izan zuten
biziraupenik luzeena. Erdi Aroan, Justinianok bildutako Zuzenbide Erromatarra
ediren zen garaian, gizartearen antolamendu politikoa eta administrazioa
antzinatekoen oso desberdinak ziren, eta, horregatik, Corpusa aurkitu eta
erabili nahi izan zutenek zuzenbide pribatuko arauak besterik ezin izan
zituzten kopiatu eta erabili. Garai hartan, beraz, Corpus Iuris Civilisaren
zati bateko harreraren ondorioz, zuzenbide pribatuarekin berdindu zen ius
civiledelakoa.

Aipatutako Zuzenbide Erromatarraren harrerarekin batera, Eliz Zuzenbideak
eragin handia izan zuen Erdi Aroko arautegietan, nahiz eta eragin hura
zuzenbide pribatuan baino gehiago prozedurazko arauetan nabaritu zen.
Dakigunez, Italian hasi zenCorpus Iuris Canonicieta Corpus Iuris Civilis
delakoen harrera; Frantziara zabaldu zen ondoren, eta handik Alemania,
Espainia, Polonia eta beste herrialde batzuetara hedatu zen; Ingalaterra,
Eskandinavia eta herri eslaviarrak, berriz, eragin horretatik kanpo geratu
ziren. Edonola ere, Espainian, ez zen leku guztietan berdin hartu Zuzenbide
Erromatarra. Zuzenbide komunaren eragina tokian tokikoa izan zen: Katalunian
eta Mallorcan oso sakonekoa; Gaztelan eta Valentzian, garrantzitsua izanagatik
ere, azalekoagoa; Aragoin eta Euskal Herrian, aldiz, oso txikia. Harreraren
bitartekoei dagokienez, eta beste herrialde batzuetan gertatu legez, sortu
berriak ziren unibertsitateen bitartez sartu zen Zuzenbide Erromatarra
Espainian: Palentzia, Salamanca, Sevilla, Valladolid eta Alcalako zentroak izan
ziren zeregin horretan esanguratsuenak.

Zuzenbide Erromatarraren harrera-prozesuak batasun moldea eman zion pixkanaka
Europako herrien zuzenbideari: metodoari buruzko alderdietan lehenik, eta
arauetan geroago (zuzenbide publikoari dagozkion arauak izan ezik, lehen
esandako arrazoiengatik).

Aro Modernoan (XVI. mendetik aurrera), estatuak indartzearekin bat, bateratze-
prozesuaren alderantzizko joera sortu zen, estatu bakoitzean zuzenbide komuna
berezitzera eraman zuena. Bestalde, erreforma protestanteak Europaren batasun
espirituala haustearekin bat, Eliz Zuzenbidearen gainbehera hasi zen.
Testuinguru berri horretan, sendotu egin ziren lurralde bakoitzaren zuzenbide
propioak, zuzenbide komunaren kaltetan. Zuzenbide komunak, ordea, beste maila
batean bazen ere, iraun egin zuen kulturako adierazpen gisara.

Estatuek beren egitura eta boterea bermatu ahala (XVII. mendearen bigarren
erditik XVIII. mendearen amaiera arte), antolamendu juridiko propioek bete
zuten, apurka, zuzenbide komunaren lekua. Estatuaren indartze-prozesuak,
berriz, Zuzenbide Zibilaren edukietan eragin zuen; izan ere, Estatuak beretzat
gorde nahi zituen botere-guneak indartzeko, prozedurazko, administraziozko eta
zigor-mailako arauak aldarrikatu zituen, zuzenbide pribatuaren eremua nabarmen
mugatuz. Joera hori areagotu egin zuen, XVIII. mendean, kodeketa prozesuak.

Orain arteko guztia labur esanda: zuzenbide komunarekiko eta zuzenbide
publikoarekiko bereizketa prozesua bera izan zen Zuzenbide Zibilari gaur egun
duen itxura eman ziona.

***** 1.1.2. Espainiako Kode Zibila *****

Espainiako Kode Zibila berandu egin zen, Europako gainerako kodeekin alderatuz
gero. 1812ko Konstituzioan egitasmo ziren beste kode batzuekin batera idazten
hasi baziren ere, Kode Zibila izan zen aldarrikatzen azkena. Horren arrazoiak
askotarikoak dira: ezkontzaren auzian, liberalen eta Elizaren arteko
desadostasuna zen oztopo batetik; eta, bestetik, arau zibilak bateratzearen
aldeko mugimendua eta Foru Zuzenbidearen pluraltasunaren defentsa kontrajartzen
ziren.

CLAVEROk dioenez, Kodea agertzea foru-arazoazela-eta atzeratu zen. Oinarrian
arazoa hau zen: estatu konstituzionalak ezin zuen onartu foru-eskubideak
egotea, foru-eskubideen zilegitasuna ohitura eta korporazio, eliza eta jaunen
baitako parlamentu historikoen legegintzarako gaitasunetik baitzetorren.
Konstituzio-sistemak ezin zituen benetako legetzat hartu «foru-lege» horiek.
Konstituzio-estatuaren printzipioaren arabera, Gorteek onar edo atzera bota
zitzaketenak ziren benetako legeak. Ideia horrekin bat, 1812, 1845, 1869 eta
1876ko Konstituzioek monarkia guztirako kode bakar bat izateko beharra
aldarrikatzen zuten.

Hirurteko (1820-1823) liberalaz geroztik, ideia hau hasi zen zabaltzen: Kodeak
ez zuela izan behar indarrean zeuden lege-bildumen berritze hutsa; ordena
berria sortu behar zen, iraultza eta zientzia juridikoaren printzipioei
atxikia. Celso erromatar juristak ius est ars boni et aequi («onaren eta
justuaren arte») gisa definitzen duen hori lortu behar zen.Gainera, zuzenbidea
bateratu eta «berezikeria juridikoak» (foru-zuzenbideak, alegia) alde batera
uzteko balio behar zuen Kodeak.

1836an aurkeztu zen Kode Zibilaren lehen proiektua. Lehen zirriborroak 2.458
artikulu zituen, eta ez zuen inolako eztabaidarik piztu Gorteetan. Urte batzuk
geroago, 1843an, legegintza berritzea beharrezkoa zela aldarrikatu zuten
moderatuek, tradizioaren errespetuan oinarrituta, baina ideal liberalei uko
egin gabe; izan ere, jokoan zegoen tradizio historikoaren jarraitzaileek
proiektuari emandako babesa. Ordurako ez zuten hitz egiten zaharradesegiteaz,
berregin eta egokitzeaz baizik. Bestalde, garbi dago parlamentariek ezin zutela
Kodea aurrera atera Gorteetan artikuluak banan-banan eztabaidatuz, eta
Kodegintza Batzorde Orokorra, ospe handiko legelariek osatutakoa, izendatzea
erabakiko dute (1843ko abuztuaren 19an).

Batzordeak, Kode Zibilaz gain, Zigor Kodea, Prozedura Zibileko Kodea eta beste
zenbait lege berezi landu zituen; baita Napoleonen Kodean oinarritutako Kode
Zibilen proiektu batzuk ere; horietan aipagarriena 1851ko Proiektua zen, ia bi
mila artikulu zituena. Artikulu bakoitzaren nondik norakoakGARCIA GOYENA
legelari nafarrak, Kodegintza Batzorde Orokorraren buru zenak, azaldu zituen
1852an argitaratutako liburu garrantzitsu honetan: Concordancias,motivos y
comentarios del Código Civil Español.

Garcia Goyenaren Proiektuak bazuen kalitate teknikoa, zalantzarik gabe, eta
auzi foralari zegokionean, nolabaiteko erdibide edo konpromisozientifikoa
hartzen zuen Gaztelako Zuzenbidearen eta Frantziako Kode Zibilaren artean. Hala
ere, egoera politikoa zela eta, kale egin zuen egitasmo hark.
Berrogeita hamarreko hamarkadaren erdialdera, eta 1851ko Proiektuarekin
gertatutakoa ikusita, nahiko garbi zegoen beharrezkoa zela zenbait gai luze
gabe arautzea, eta, bestalde, hori posible izango zela, baldin eta ordura arte
Kodea eratzea eragotzi zuten oztopoak saihesten baziren. Horren ondorioz,
zenbait lege berezi lantzeari ekin zioten, herrialde osoan aplikatzekoakizango
zirenak. Aipa ditzagun horien artean 1861eko Hipoteka Legea, 1862ko Notariotza
Legea, 1866 eta 1879ko Urei buruzko Legeak, eta 1870eko Ezkontza Zibileko eta
Erregistro Zibileko Legeak. Guztiek ere izango zuten nolabaiteko eragina
etorkizuneko Kode Zibilean.

Legegintza aldatu zenean, ALONSO MARTINEZ Justiziako ministroak lortu zuen Kode
Zibilaren Oinarrien Legea Gorteek onartzea. Arau horren bitartez, 1851ko
Proiektuaren gainean beste proposamen bat egiteko agintzen zitzaion Gobernuari.
Alonso Martinezen saio horrek kale egin bazuen ere, esan daiteke Oinarrien
Legearen bitartez bideratuta zegoela Kode Zibilaren auzia. Handik gutxira,
1880ko otsailaren 2an, Justiziako ministro berriak, ALVAREZ BUGALLALek, dekretu
bat eman zuen, aipatutako Batzorde Kodegilean hauek sartuz: Katalunia, Aragoi,
Balearrak, Galizia, eta baita Nafarroa, Araba, Bizkaia eta Gipuzkoako
legelariak ere. Aditu horien zeregina zen beren eskualdean iraunaraztea komeni
zen erakunde zibilei buruzko txosten bana idaztea. Proiektuak hau aurreikusten
zuen: foru-lurralde horietan osagarri modukoa izango zela Kodearen aplikazioa.

1885eko urtarrilean Oinarrien Legearen bigarren proiektua aurkeztu zuen
Francisco SILVELA ministroak, foruen auziari zegokionean eskuzabalagojokatuz:
Gorteek onartuta, 1888ko maiatzaren 11ko Oinarrien Legebihurtu zen azkenean.
Lege horren agindu nagusiak kodea egiteko prozedurari eta foru-
heterogeneotasunaren aurrean hartu beharreko neurriei zegozkien. Lehenengoari
buruz hau agindu zuen: 1851ko Proiektuak izan behar zuela oinarri. Bigarrenean
erdiko bidea hartu eta agindu hau zuen: Kodea eranskin batzuek osa zezatela,
«mantentzea komeni den foru-erakundeak» bilduko zituztenak. Oinarri horiek
aintzat harturik, Kodegintza Batzordeak testu bat prestatu zuen presaka. 1888ko
urriaren 6an, berriro ministro zen Alonso Martinezek dekretua sinatu zuen,
Kodea Gaceta de Madriden argitara zedila aginduz. Zatika argitaratu zen,
Gorteek Oinarrien Legean ezarritako adostasunak eztabaidatzen zituzten
bitartean. Urte hartako abenduan argitaratua zen Kode osoa, baina erabilitako
prozeduraren inguruko desadostasunak zirela eta, berriz ere argitaratu egin
behar izan zuten. 1889ko uztailaren 24ko errege-dekretuz aldarrikatu zen behin
betiko testua.

Honako hau da oraindik ere indarrean dagoen Espainiako Kode Zibilaren egitura:
atariko titulua eta lau liburu. Guztira 1976 artikulu ditu, xedapen iragankor
batzuk eta beste gehigarri batzuk. Proiektuaren bi heren 1851ko Proiektutik
hartuta daude. Kode berria burgesia ertainarentzat egindako araua zela esan
izan da; ikuspegi indibidualista du nagusi, eta borondatearen autonomiaren
dogma zaharretan oinarritzen da.

Zer gertatu zen delako «foru-auziarekin», Kodea onartu eta gero? Kodeak alde
batera uzten zuen, itxuraz, Estatuko Zuzenbide Zibil guztien arteko helburu
bateratzailea, baina, praktikan, Foru Zuzenbideari ematen zitzaion tratua ez
zen berdintasunezkoa. Honako esamolde hauetan islatzen da Kode Zibilak Foru
Zuzenbide Zibilari buruz duen irudia: «oraingoz mantendu egin dituzte foruak
bizirik dituzten probintziak eta lurraldeak», «tokian tokiko araudi
heterogeneoen multzoa», «salbuespen zuzenbide ez indargabetua», «foru edo
ohitura bereziak eduki zituzten lurralde batzuetan mantentzen dena». Oinarrizko
iritzi horrek ez zituen foruzaleak bultzatzen Alonso Martinez ministroaren
Eranskinen sistemara atxikitzera. Izan ere, Aragoiko Zuzenbide Zibilari
zegokiona bakarrik bihurtu zen lege 1926an.

Errepublikaren garaian, zuzenbidearen iturrien arloan erabateko aldaketa
(iragankorra izanagatik ere) ekarri zuen 1931ko Konstituzioak: autonomia-
estatutua eman zitzaien lurralde guztiei legegintzarako gaitasuna onartu
zitzaienean. Bertan, onartu egiten zitzaien eskualdeetako parlamentuei legeria
zibilaren gaineko eskumenak, Estatuari egindako zenbait erreserba salbu (15.1
art.).

Diktadura garaian, helburu bateratzailea itzuliko zen beldurrez, legelari
foruzaleek lortu zuten 1946an Zaragozako Zuzenbide Zibileko Biltzar Nazionalean
Eranskinen sistema Konpilazioez ordezkatzea. Kode Zibilari egin beharreko
eranskinak ez, eta eskualde bakoitzak argitara emango zituen konpilazio
independenteak egingo ziren. Horiek horrela, Espainiako Gorteek onartu egin
zituzten Bizkaia eta Arabako Zuzenbide Zibileko Konpilazioak (1959), eta baita
Katalunia (1960), Balearrak (1961), Galizia (1963) eta Aragoikoak (1967) ere.
Nafarroari zegokionez, lege berezi bidez onartu zuen bertako Konpilazioa Franco
jeneralak berak 1973. urtean, probintziaren arma-zerbitzu bikaina eskertuz;
Botere Zentralaren eta Nafarroaren artean hitzartutakoa balitz bezala aurkeztu
zen lege hori. Nafarroako «Foru Berriak» irtenbide juridiko berriak txertatu
zituen, egileek Alemaniako edo Italiako herrialdeetako Kode Zibiletatik
hartutakoak.

Foru-zuzenbidearen gaineko auzia, ordea, ez zen horrenbestez amaitu. 1974ko
maiatzaren 31n onartu zen Kode Zibil berriaren Atariko Tituluan, honela zioen
Kode Zibilaren 13. artikuluak:

«1. Espainian aplikazio orokor eta zuzenekoa izango dute atariko titulu honen
xedapenek, legeen ondoreak eta, legeen aplikaziorako erregela orokorrak
zehazten dituzten neurrian, bai eta 1. Liburuaren IV. Tituluko xedapenek ere,
azken titulu horretan ezkontzaren ondasun-eraentzari buruzkoak direnek izan
ezik.

2. Gainerakoan, eta probintzietan nahiz lurraldeetan indarrean dauden zuzenbide
bereziak edo foru-zuzenbideak oso-osorik errespetatuz, Kode Zibila ordezko
zuzenbide moduan aplikatuko da, baldin eta ez badago probintzia nahiz lurralde
horietako arau berezien arabera aplikatu beharreko ordezko zuzenbiderik».

Hau da, beraz, 1978ko Konstituzioak jasotako herentzia. Hurrengo gaian aipatuko
ditugu Espainiako Konstituzioak foru-zuzenbidearen gainean hartutako erabakiak,
kodegintza prozesua zabalago ikustean.

***** 1.1.3. Zuzenbide Zibila gaur egun *****

Egungo egoerari begira, doktrinaren gehiengoak uste du krisian dagoela XIX.
mendetik jasotako Zuzenbide Zibilaren eredua. Krisi horren adierazpenak
askotarikoak badira ere, nagusiak honako hauek lirateke: deskodetzea, edukiak
galtzea eta publikotzea.

Deskodetzeari dagokionez, esan beharra dago XIX. mendeaz gero lege berezi ugari
aldarrikatu dela Kode Zibilak aurreikusten ez zituen egoera berriei
erantzuteko. Arau horiek, Kode Zibilaren barrura ekarri beharrean, lege «solte»
moduan kaleratu izan dira, Kode Zibiletik kanpo, beraz, eta haren antolamendura
egokitu gabe. Lege berezi horiek ugaritu diren heinean, murriztu egin da Kode
Zibilaren balioa eta nagusitasuna.

Kodeek balioa galtzeko beste arrazoi bat gizartearen aldaketa izan da. Kodeek
estatu liberal-burgesaren beharrei erantzuten dieten neurrian, eta gizartea
XIX. mendeko ideario hartatik urrundu ahala, gero eta txikiagoa da Kodearen
erantzunen balioa. Bestalde, Kodearen arauek ezin diote erantzunik eman
teknologia berrien bilakaerak eta egitura ekonomikoen aldaketak sortutako
arazoei. Horrek guztiak prozesu ekonomikoaren erdigunetik at uzten du Kodea.
Bigarren mailako trafiko ekonomikoaren arazoei besterik ez die erantzuten
Kodeak: etxeko arazoei. Gehien ukitzen diren arauak jabego pribatuari dagozkio,
1978ko Konstituzioaz geroztik jabegoa ez baita eskubide absolututzat hartzen,
funtzio soziala betetzen duen eskubide mugatu gisa baizik. Aurrekoarekin
lotuta, autonomia pribatuaren kontzeptua ere aldatu egin da: masan egiten diren
kontratuetan, esate baterako, estatuak parte hartzen du alderdi ahulena
babestearren.

Aipatutako oinarri ideologiko eta ekonomiko berriei erantzuteko, arau multzo
berezituak sortu dira. Kodetik at ez ezik, Zuzenbide Zibiletik kanpo ere garatu
dira, eta Kodeari edukia kentzen diote. Hurrenez hurren, Merkataritza
Zuzenbidea sortu zen lehenik, Lan Zuzenbidea haren ondotik, Nekazaritzako
Zuzenbidea berrikitan, eta haren atzetik Hirigintzako Zuzenbidea, industriaren
trafikoa arautzen duen zuzenbidea, eta beste zenbait.

Zuzenbide Zibilaren publikotze prozesua aipatuko dugu azkenik. Izen hori eman
dio doktrinak, eskuarki, eremu pribatukoak izan diren arauetan zuzenbide
publikoa oldartzeari. Urak, meategiak, mendiak, hirigintza... garai batean
Zuzenbide Zibilak araututako gaiak Administrazio Zuzenbideak arautzen ditu
orain. Publikotze prozesu horren arrazoiak lehen aipatu ditugu: batik bat,
ongizate-estatuaren sorrera eta horri lotutako autonomia pribatuaren eremua
murriztea.

***** 1.1.4. 1978ko Konstituzioaren eragina *****

1978ko Espainiako Konstituzioak eragin nabarmena izan du Kode Zibilaren arau
askotan. Eragin hori bi modutara hezurmamitu da. Alde batetik, kontuan izan
behar da, arau-hierarkiaren printzipioaren arabera, Konstituzioa dela arau
gorena; gainerako arau guztiak haren mende daude, Kode Zibila barne. Gainera,
Konstituzioaren Azken Xedapenak dio Konstituzioa zuzenean dela aplikagarri, eta
Konstituzioaren arauak eraginkor izan daitezen ez dagoela lege bereziak
aldarrikatu arte itxaron beharrik. Ondorioz, Kode Zibila nahiz beste ezein arau
interpretatu eta aplikatzeko, kontuan izan behar da Konstituzioak esaten duena,
eta interpretazio horrek ezingo du Konstituzioaren, ez eta printzipio
orokorren, aurkakoa izan.

Konstituzioa indarrean jarri zenean, Kode Zibilak ezkontzaz kanpoko umeei
eskubide gutxiago aitortzen zizkien ezkontza barrukoei baino. Arau hori
Konstituzioaren 14. artikuluaren kontrakoa zen («Espainiarrak berdinak dira
legearen aurrean; debeku da, bada, inolako diskriminaziorik egiteajaiotza,
arraza, sexua, erlijioa, pentsamoldea edo beste edozein tasun edo inguruabar
pertsonal edo sozial dela eta») eta, beraz, ordenamendutik kanpo geratu zen
zuzenean indargabetze-neurri berezirik behar izan gabe, nahiz eta segituan
aldarrikatu zen 11/1981 Legea, seme-alabatasunaren eraentza berriari buruzkoa.

Ondorioz,Konstituzioaren argitanirakurri eta interpretatu behar dira Kode
Zibilaren arauak eta baita hura eratzen duten printzipioak ere.

Bestalde, 1978ko Konstituzioaren eragina nabari da, halaber, Kode Zibila
egokitzeko egin diren hainbat erreforma-legetan. Erreforma-lege horien
lehentasun nagusia izan da familia gobernatzen duten arauak —pertsonei nahiz
ondareari dagozkienak— berritzea; horrez gain, garrantzi handikoak izan dira
gizon eta emakumeen arteko berdintasunari buruzkoak, pertsonari buruzkoak eta
oinordetzaren gainekoak ere.

Familiari dagokionez, jakin beharra dago Konstituzio aurreko legeek
gizonezkoari ematen ziotela umeen eta emaztearen gaineko agintea, eta
dibortzioa debekaturik zegoela. Egoera hori aldatzeko aldarrikatu ziren 11/1981
eta 30/1981 Legeak. Horien ostean etorri ziren 51/1982 eta 11/1990 Legeak,
zeinen arabera emazteak ez baitzuen ezkontze hutsagatik bere nazionalitatea eta
auzotasun zibila galtzen senarrarena eskuratzearren; eta baita 40/1999 Legea
ere, umeei amaren zein aitaren abizena jartzeko baimena ematen duena. Arestian
aldarrikatu dira Kode Zibila erreformatu duten dibortzio-lege berria (15/2005
Legea) eta sexu bereko pertsonen arteko ezkontzaren legea (13/2005 Legea).

***** 1.2. Zuzenbide pribatuaren eta publikoaren arteko bereizketa *****

Gaur egun zuzenbide publikoaren eta pribatuaren arteko bereizketari gauza
normala irizten badiogu ere, bereizketa hori nahiko berria da berez. XII.
mendean agertu zen lehen aldiz, DOMAT jurista frantsesaren idatzietan.

Ez da erraza bien arteko bereizketa zertan datzan azaltzea. Eztabaida ugari
sortu da auzi horren inguruan, legeak ez baitu esaten zertan bereizten diren
zuzenbide publikoa eta pribatua, eta doktrinak, berriz, irizpide bat baino
gehiago erabili izan du, denak ere nola-halakoak, ez baitira auzia behin
betirako ebazteko gai.

Irizpide nagusiak zein diren azalduko dugu jarraian, baina kontuan izan bedi
guztiek ere arazoak dituztela bereizketa garbi azaltzeko.

1. Zuzenbide publikoan arau inperatiboak dira nagusi, eta zuzenbide pribatuan,
berriz, xedapenezkoak. Bereizketa hori, ordea, ez da guztiz egiazkoa, zuzenbide
pribatuan ezinbestean bete beharreko arau ugari baitago.

2. Zuzenbide pribatuak pertsona pribatuen arteko harreman juridikoak arautzen
ditu. Hori ez da beti horrela izaten, ordea. Egun enpresa publiko asko dago
trafiko juridiko pribatuan aritzen dena eta zuzenbide pribatuko arauekin
funtzionatzen duena.
3. Zuzenbide publikoak interes orokorra zaintzen du, eta pribatuak, aldiz,
pribatua edo partikularra. Ikuspegi hori nahiko herren geratzen da; izan ere,
zuzenbide pribatuko arauek ez dute interes partikularra bakarrik asetzen,
orobat zuzenbidearen arauek, baita zuzenbide pribatukoek ere, interes orokorra
baitute abiapuntu eta azken xede (EK 1.1 artikulua).

4. Zuzenbide pribatuak arautzen dituen egoera eta harreman juridikoetan
berdintasun-mailan daude alderdiak; zuzenbide publikoan, aitzitik, alderdietako
batek, Administrazioak hain zuzen, inperiumarekin jokatzen du. Hori ere ez da
egia biribila; izan ere, trafiko juridiko pribatuan aritzen diren alderdiak ez
daude elkarren arteko berdintasun-egoeran; pentsatu, esate baterako, masan
egiten diren kontsumo-munduko kontratuetan.

Bukatzeko, hau esan daiteke: aipatutako irizpideak banan-banan hartuta,
oinarrizko bereizketa hori azaltzeko gauza ez badira ere, guztiak batera hartuz
gero, nahiko argi agertzen da zertan datzan zuzenbide pribatuaren eta
publikoaren arteko desberdintasuna.

***** 1.3. Zuzenbide Zibila, zuzenbide pribatu orokor *****

Zuzenbide Zibila zuzenbide pribatu orokorra dela esan ohi da. Horrela
definitzen da askotan gure irakasgaia. Zer esan nahi du, bada, orokor izateak?

Lehenik eta behin, esan beharra dago Zuzenbide Zibilak ez duela zuzenbide
pribatu osoa barne hartzen. Zuzenbide Zibilaz gain, hauek osatzen dute
zuzenbide pribatua: Merkataritza Zuzenbideak, Lan Zuzenbideak eta abarrek.
Zuzenbide Zibila, beraz, zuzenbide pribatuaren zati bat besterik ez da, baina
ez nola-halako zatia, zati kualifikatua baizik. Dakigunez, bilakaera
historikoaren ondorioz, hainbat adar sortu izan da Zuzenbide Zibilaren
jatorriko enborretik, eta gerora zuzenbide pribatua osatuko zuten. Adar berezi
horiek hainbat gauza zor diote jatorrizko Zuzenbide Zibilari: printzipio
komunak eta interpretazio-arau nagusi batzuk, nagusiki. Hori dela eta, Kode
Zibilak dio (4.3 artikulua) Zuzenbide Zibila beste horien ordezko izango dela;
beste horietan hutsunerik badago, Zuzenbide Zibileko arauak aplikatu beharko
direla, alegia. Horregatik esaten da, hain zuzen ere, Zuzenbide Zibila orokorra
dela.

Bestalde, kontuan izan behar da, halaber, Zuzenbide Zibila guztioi aplikatzen
zaigula pertsona fisiko garen heinean; Lan Zuzenbidea edo Merkataritza
Zuzenbidea, aldiz, langileei eta merkatariei baino ez zaie aplikatzen. Ikuspegi
horretatik ere, Zuzenbide Zibila orokorragoa da aipatutako beste biak baino.


***** 1.4. Zuzenbide Zibila osatzen duten erakunde nagusiak *****

Zertaz arduratzen da Zuzenbide Zibila? Bi dira Zuzenbide Zibilaren ardatzak:
pertsona eta ondarea.

Lehenik eta behin, pertsonaren nortasuna zaintzen du Zuzenbide Zibilak. Alegia,
nortasunaren eskubideez baliatzeko aukera ematen dio pertsona fisikoari:
pertsonaren bizia, osotasun fisikoa, genoma, intimitatea, ohorea, irudia, eta
horrelakoak babesten ditu. Oinarrizko eskubide horiek, ordea, ez daude Kodean
jasota, Konstituzioan eta lege berezietan baizik; izan ere, Kodea indarrean
sartu zen garaian, ez zegoen halako eskubideen gaineko kontzientziarik.

Pertsonaren eremuari gagozkiola, Kode Zibilak gaitasun juridikoari buruzko
arauak ezartzen ditu: jarduteko gaitasuna, gaitasun gabetzea, gaitasun gabearen
ordezkoak, babes-erakundeak, eta abar.

Pertsonak besteekiko dituen harreman juridikoak direla eta, hainbat eremu
arautzen ditu Zuzenbide Zibilak. Hurbilenekotik hasita, familiako eremuari
buruzkoak arautzen ditu: bikotearen arteko harremanak (ezkontza, ezkondu gabeko
bikote egonkorrak, dibortzioa, eta abar), eta guraso eta umeen artekoak (seme-
alabatasuna eta guraso-boterea). Familiaren eremuari dagokionez, kontuan izan
behar dira ezkondu gabeko bikoteen gaineko legea (Euskal Legebiltzarreko 2/2003
Legea) eta lagundutako giza ugalketari buruzkoa ere (Estatuko 14/2006 Legea).

Familiari lotuta, baina ondare-kutsu handiagoz, pertsona ardatz duen bigarren
eremuan sar daitezke ezkontideen arteko ondare-harremanak eta oinordetza-
arauak.

Familiarteko mugetatik landa, beste pertsonekiko harremanei dagokienez, beste
bi eremu irekitzen dira: ondarea eta kontratuzko harremanak. Pertsonaren
ondarearen barruan aztertzen dira eskubide errealak ere (jabe izatea eta
gainerako eskubide erreal mugatuak).

Amaitzeko, aipatu beharrekoa da pertsonen arteko harremanen moldea ezartzen
duen Kode Zibilaren atal bat: Kontratu edo Obligazio Zuzenbidea, hain zuzen.

***** BIBLIOGRAFIA *****
-CARRASCO PERERA, A.: El Derecho Civil: señas, imágenes y paradojas, Madril,
1988.
-CLAVERO, B.: El Código y el Fuero, Siglo XXI, Madril, 1982.
-DE CASTRO, F.: Derecho Civil de España, I, Madril, 1984.
-DOMAT, J.: Les Loix Civiles dans leur ordre naturel. Le Droit public et legum
delectus, Paris, 1777.
-GIL RODRÍGUEZ, J.: «Acotaciones para un concepto del Derecho Civil», ADC,
1989, 317. or. eta hurrengoak.
-HERNÁNDEZ GIL, A.: «El concepto de Derecho Civil», Obras Completas, I, Madril,
1987, 267. or. eta hurrengoak.
-JORDANO BAREA, J.B.: «Concepto y función del Derecho Civil», RDP, 1962, 717.
or. eta hurrengoak.
-LACRUZ BERDEJO, J.L. et alii.: Elementos de Derecho civil, I-1, Bartzelona,
1988.
-MARTÍNEZ DE AGUIRRE Y ALDAZ, C.: El Derecho civil a finales del siglo XX,
Madril, 1991.

