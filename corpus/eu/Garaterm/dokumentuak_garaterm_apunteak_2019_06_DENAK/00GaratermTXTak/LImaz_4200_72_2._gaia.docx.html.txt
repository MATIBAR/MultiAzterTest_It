



























                                    2. GAIA

         «ESPAINIAKO ESTATUKO ZUZENBIDE ZIBILAK. BILAKAERA HISTORIKOA»




















2.1. Zuzenbide zibilen garapena Estatu-perspektibatik

2.1.1. Zuzenbide zibilen garapen historikoa

Lehenengo atal honek zuzenbide zibilek izan duten garapena du aztergai, gida
kronologiko bat oinarri hartuta, Erdi Arotik hasita gaur egun Espainiako
estatuan indarrean dagoen ordenamendu juridikora iritsi arte. Gogoeta egingo
dugu gaur egun Espainiako estatuaren barnean dauden lurraldeek eta haien
ordenamendu juridikoek XIII. mendetik XX. mendera bitartean izan dituzten
faseen inguruan.

XIII. mendera arte, Goiz Erdi Aroan (VIII.-XIII. mendeak), lokala zen
ordenamendu juridikoen aplikazio-eremua. Hiri bakoitzak bere ordenamendua zuen,
arautegi propioa. Arau sakabanatuen garaia da. Ez da batasun juridikoaren
garaia. Kontuan hartu behar da garai hartan hiru zuzenbide mota zeudela batera
indarrean egungo Espainiako lurraldea osatzen zuten erreinuetan: errege-
zuzenbidea (erregeek egina); ius_commune (erromatar-eliztarra, Gaztelan Zazpi
Partiden bidez sartua) eta zuzenbide_tradizionala (lurralde bakoitzak zuen
berezko ordenamendua, biztanleen ohituretatik sortua). Gainera, lurralde
guztietan ez zen berbera hiru zuzenbide horien konbinazioa: Nafarroan
tradizionala gailentzen zen, eta Gaztelan, erregearena. Lurralde bakoitzak
ordenamendu bat zeukan, eta denak ziren ezberdinak. Gauzak horrela, agerikoa
eta «logikoa» da erregeek arau sakabanatu horiek bateratu nahi izatea, beren
botere politikoa gehiago handitzeko bazen ere.

Ondorioz, XV. mendetik aurrera, lehen aipatutako hiru zuzenbideetatik
erregearenanabarmentzen da, izugarrizko indarra hartuta. Gainera, hain da
bolumen handikoa zuzenbide hori, ezen berehala bildumetan jaso behar izaten
baita. Horrela, erregeek sortzen duten araudia konpilatu egingo da bildumetan
(Nueva Recopilación eta Novísima Recopilación deiturikoak izan ziren
garrantzitsuenetarikoak). Fenomeno horrek ez du XIX. mendean kodegintzak izango
duen pisu berbera, baina baditu horrekin antzekotasun batzuk hainbat
alderditan:

1.- Bizkorrak dira, eta unera erraz egokitzen dira.
2.- Erraz ezagutzen dira, eta ez dago zalantzarik indarrean daudela.
3.- Etorkizunean irauteko bokazioa dute.

Egoera politiko horretan, errege-zuzenbidearen bildumetatik «batasun»erantz
abiatu zen erregegoa arrapaladan, bai esparru politikoan, bai juridikoan, eta
agintariak hasiak ziren Zuzenbidea helburu politikoak lortzeko erabiltzen. Ildo
horretan, 1624. urtean, Filipe IV.ak Olivareseko konde dukearen gomendio argia
jaso zuen, zuzen-zuzena: «Tenga V.M por el negocio más importante de su
Monarquía el hacerse rey de España; quiero decir, Señor, que no se contente V.M
con ser rey de Portugal, de Aragón, de Valencia, Conde de Barcelona, sino que
trabaje y piense, con consejo modulado y secreto, por reducir estos reynos de
que se compone España, al estilo y leyes de Castilla sin ninguna diferencia,
que si V.M lo alcanza, será el Príncipe más poderoso del mundo».Gomendio
esanguratsua, nolanahi ere. Errege horrek, Filipe IV.ak, aukera izan zuen bere
aholkulariaren esana errealitate bihurtzeko, 1640. urtean Katalunia indarrez
konkistatu zuenean. Hala ere, bai hark eta baita haren seme Karlos II.ak ere,
Katalunian Gaztelako Zuzenbidea zabaldu eta inposatu beharrean, lurralde horren
berezko ordenamendua errespetatu zuten.

Ez zuen horrelako errespeturik izan, ordea, Filipe V.ak, Borbon dinastiako
lehenengo erregeak, agintera heldu zenean, absolutismoaren une gorenean. Izan
ere, errege horrek Austriako artxiduke Karlosekin izandako gatazka
dinastikoaren ondorioz (jokoan zegoen Karlos II.aren oinordetza), eta afera
horretan bere aurka altxatu ziren Aragoiko Koroako lurraldeak zigortu nahian,
haien ordenamendu juridiko guztia suntsitu zuen, Planta Berriko Dekretuenbidez;
Aragoi, Valentzia, Mallorca eta Kataluniaren aurka erabili zituen. Bide batez,
Filipe V.ak, batasun politiko-juridikoa sustatzeko, botere legegilea kendu zien
ordura arte autonomiaz jarduten zuten lurraldeei, beren zuzenbidea garatu ez
zezaten. Hala, esan izan da, egoera horretan, Filipe V.ak foru-zuzenbideak
FOSILIZATU zituela: harri bihurtu zituen, hain zuzen ere, hazteko gaitasuna
lapurtuz, bai esparru publikoan, bai zuzenbide pribatuari gagozkiola ere.

Batasun hori bultzatzen zuen sukar haren lehenengo biktimak VALENTZIA eta
ARAGOI izan ziren. Argigarria da, benetan, Valentziako lurraldearentzat Filipe
V.ak 1707ko ekainaren 29an ezarritako dekretuaren edukia: «Es deseo reducir
todos mis reinos de España a la uniformidad de unas mismas leyes, usos,
costumbres y tribunales, gobernándose igualmente todos por las leyes de
Castilla, tan loables y plausibles en todo el universo».Nahiz eta Aragoik 1711.
urteko beste dekretu baten bidez bere zuzenbide pribatua berreskuratu,
erregearen aginduz (Mallorcak 1715ean, eta Kataluniak 1716ko dekretuz),
«batasun» politiko-juridikoa bultzatzen zuten ekimenak ugari izan ziren
aurrerantzean ere, batez ere kodegintza-prozesu osoan zehar, XIX. mendean.
Kontuan hartu behar da Filipe V.aren Planta Berriko Dekretu haiek ez zirela
Bizkaiaren, Arabaren, Gipuzkoaren eta Nafarroaren kontra erabili; izan ere,
errege horrek lurralde haien berezko ordenamendua errespetatu zuen (Gaztelaren
«parte» ziren, eta Filipe V.a defendatu zuten gerra dinastikoan). Kodegintza
prozesua hasita, ordea, kolokan jarri zen lurralde horien ordenamendua,
hurrengo paragrafoek argi adierazten duten bezalaxe.


2.1.2 Kodegintza zibila: eranskinak eta konpilazioak

2.1.2.1- Kodegintza prozesuaren esanahia eta printzipioak

Kodegintza prozesua «fenomeno» edo «mugimendu» bat izan zen, Europan XVIII.
mendearen bukaeratik XX. mendearen hasierara bitartean gertatu zena. Hura hasi
baino lehen, garai guztietako arauak sakabanatuak zeuden lurralde bakoitzean;
onenean ere, bildumetanpilatuak zeuden, eta Espainiako errege-zuzenbide horren
adibide argia dira (Nueva Recopilación eta Novísima Recopilación, aurreko
atalean aipatuak). Baina bilduma horiek ez zituzten arau bilduak harmonikoki
eta ordena bati jarraituz gordetzen; hala, arauen arteko koordinazio eza da
haien ezaugarri nabarmenena.

Gabezia hori konpontzeko asmoz, XVIII. mendean hasi eta XX. mendean bukatu zen
kodegintza-mugimendua sortu zen, arauak legedi antolatu eta ordenatuetan
aurkezteko helburuarekin, hain zuzen. Kontua ez da, bada, bilduma soilak
egitea: testu berriak, koordinatuak eta ordenatuak (liburu, titulu, kapitulu
eta ataletan bereiziak) sortzea baizik, materiaren arabera banatuak.
Zuzenbidearen adar gehienetara heldu zen, gainera, kodegintza prozesu hori
(Zuzenbide Penal eta Zibilera, eta Merkataritza Zuzenbidera, esaterako). Adar
horietako bakoitzak bere kodea izango du, prozesuaren ondorioz.

Arrazoi batek baino gehiagok bultzatu zuten kodegintza-mugimendu hura:
filosofikoak, soziopolitikoak, ekonomikoak eta tekniko-juridikoak. Azter
ditzagun banan-banan, laburki bada ere:

   a. Arrazoi filosofikoak

Ilustrazioaren eta Zuzenbide Naturalaren Eskola Arrazionalistak eta, bereziki,
eskola horretako kide ziren HUGO GROCIO eta SAMUEL PUFENDORF pentsalariek
eragin handia izan zuten Zuzenbidearen kodegintza-mugimenduaren sorreran, bai
eta JEAN DOMAT pentsalari frantsesak ere. Autore horiek ordena eta
sistematizazio kontzeptuak garatu eta sustatu zituzten, eta beren esanahia
goraipatu zuten. Hori dela eta, arauen ordena eta araudi edo lege-testuen
barne-sistematizazioaren beharra aldarrikatzen zituzten.

   a. Arrazoi soziopolitikoak

Frantziako Iraultzak (1789) bultzatutako aldaketek ere eragin ikusgarria izan
zuten kodegintza-mugimenduan. Izan ere, printzipio berri batzuk izango dira
gizartearen oinarria: berdintasuna, askatasun zibila, gizarte-klaseen arteko
ezberdintasun eza, pribilegioak desagertzea, indibidualismoa, eta abar.
Gizartearen antolaketa berri horren inguruan ezinbestekoak izango dira bi
tresna juridiko, beraz: konstituzio politikoa (printzipio orokorrak ezartzen
dituena, balioak, gizabanakoen eskubide eta betebeharrak, eskuarki) eta Kode
Zibila (Estatuko zuzenbide nazionalaren ikurra, konstituzioan ezartzen diren
printzipioak garatzen dituena, gizabanakoari aplikaturik). Proposatutako
antolaketa horren erakusgarri da 1804an Napoleonek aldarrikatu zuen Frantziako
Kode Zibila (Frantziako Konstituzioaren garapena eta estatu haren zuzenbide
nazionalaren ikurra, alegia). Berreskuratu ziren, ikusten denez, ius civile
kontzeptuak Erromatar Zuzenbidean zeuzkan bi adierak.

d) Arrazoi ekonomikoak

Kodegintza mugimendua tresna egokia izango daideologia liberala eta hura
osatzen zuten balioak zabaltzeko: jabetzaren kontzepzio berria, jabego pribatua
goraipatzea, merkatu-askatasuna eta autonomiaren printzipioa (azken finean,
kapitalismoa eta ekonomia liberala).

e) Arrazoi tekniko-juridikoak

Kodegintza prozesuan mamitutako kodeek balio handiko ezaugarri bat izan zuten:
batasun juridikoa ahalbidetzen zuten. Arau guztiak corpus berean zeuden
ordenatuak eta sistematizatuak, materiaka bilduak eta ataletan banatuak.
Sakabanaketaren kontrako efektua zuten: batasuna; eta batasun horrek arauak
interpretatzeko eta aplikatzeko segurtasuna ekarri zuen. Kodeek, horrenbestez,
aurreko araudi osoa indargabetu eta ordenamendu berri bat sortu zuten arlo
bakoitzean; ondorioz, nabarmen sustatu ziren batasun eta segurtasun juridikoa.




2.1.2.2- Espainiako kodegintza
Napoleonek 1804ko martxoaren 21ean aldarrikatutako Kode Zibila izan zen Europa
osoan zehar zabaldu zen kodegintzaren mugimendu horren paradigmarik argiena,
inguruko herrialdeetan gerora onartu ziren kodeetan eragin handia izan zuena
(baita Espainiakoan ere). Frantziako Iraultzak gizarteratu zituen balio eta
printzipioak zintzoki gorde eta babesten zituen testua zen —liberala, alegia—.

Espainiako estatuan kodegintza prozesu hori beste modu batera bizi izan zen,
ordea: geldoagoa eta korapilatsuagoa izan zen, dudarik gabe, 1889. urtean egun
indarrean dagoen Kode Zibila aldarrikatu zen arte. Ia mende bat iraun zuen
prozesu horretatik, nolanahi ere, elementu berezi bat dago aztergai: Espainiako
estatua egun osatzen duten lurralde batzuek zituzten berezko ordenamenduen
babesleen eta zentralismo sutsu baten ordezkarien artean piztu zen gatazka
luzea, hain zuzen ere. XIX. mendearen hasieratik, Borbon etxea izan zen
estatuan agintari, eta haien helburu nagusia lurralde osoaren «batasun»
politiko zein juridikoa ezartzea izan zen, azken hori lehenengoaren zerbitzura,
jakina. Zuzenbide Zibilaren eremuan, horrela, estatu osorako Kode Zibil bakar
eta bateratu bat egitea zuten helburu borboitarrek, horretarako lurraldeetan
indarrean zeuden ordenamendu zibil propioak deuseztatuz. Horrek, ordea,
liskarrak ekarri zituen.

XIX. mende ia osoa igaro zen Espainiako estatuan Kode Zibila aldarrikatu zen
arte, eta prozesu luze bezain zurrun horretan garai ezberdinak egon ziren,
gainera: 1) Asmo bateratzaileen garaia; 2) Konpontzeko saioak. Lege bereziak;
eta 3) Oinarri-legeak. Azter ditzagun banaka garai bakoitzeko gertakariak.

   1. Asmo bateratzaileen garaia

Atal honetan, kronologiarekin zintzoak izanez, Espainiako kodegintza prozesuari
hasiera kaxkarra eman zioten zenbait asmoren berri ematen da, kontuan hartuta
aipatzen diren egitasmo horiek guztiek helburu bakar bat lortu nahi zutela:
Kode Zibil bat eta bakarra aldarrikatzea estatuko lurralde osorako:

1.- Cadizeko 1812ko Espainiako Konstituzioa («La Pepa») da asmo bateratzaile
horiei hasiera eman ziena. Erabat argigarria da 258. artikulua: «Kode Zibila,
Kode Kriminala eta Merkataritza Kodea berberak izango dira monarkia
guztiarentzat; dena den, Gorteek aldaerak ezar ditzakete inguruabar
partikularretan».

2.- Hasitako prozesua geldirik geratu zen, absolutismoa itzuli zenean, eta ez
zen berriro abian jarri hirurteko liberala iritsi arte (1820-1823). Hirurteko
horretatik jaioko da, beraz, Kode Zibilaren lehenengo proiektua, 1821eko
irailaren 14an argitara atera zena: 1820ko abuztuaren 22an osatutako Gorteetako
batzorde berezi batek egina eta NICOLAS MARIA GARELLYk aurkeztua, hain zuzen
ere. Proiektu horrek bi asmo dauzka: batetik, estatuko zuzenbide guztia
biltzea, Cadizeko 1812ko Konstituzioan adierazten diren printzipioak garatuz,
eta, bestetik, zuzenbide hori izatea estatuko lurralde ororen ordenamendu
komuna eta orokorra. Proiektu hori ez zen aurrera atera, ordea, bere izaera
«publiko»agatik eta, batez ere, arrazoi politikoengatik.

3.- Kode Zibilaren bigarren proiektua, berriz, 1836ko irailaren 15ekoa da:
MANUEL MARIA CAMBRONERO juristak hasi zuen, baina hil egin zen, eta haren
lekukoa JOSE AYUSO NAVARROk, EUGENIO TAPIAk eta TOMAS MARIA DE VIZMANOSek
osaturiko batzorde batek hartu zuen. Proiektua, lehenengoaren oso ezberdina,
erabat pribatista zen, zibilista eta bateratzailea, beste lurraldeek dituzten
berezko ordenamenduak argi baztertuz. 2.458 artikulu zituen, nabarmenki luzea,
lau liburutan banatuak.

4.- Ildo horretan gabiltzala, geldiune bat egin beharra dago, gerra
karlisteiburuz bi hitz egiteko. Fernando VII.aren oinordetza jokoan zegoela, bi
alderdi bereizi ziren: alde batetik karlistak (erregearen anaia Karlosen
aldekoak), eta, bestetik, isabelinoak edo liberalak (haren alaba Isabel
erregina izatearen aldekoak). Karlistek absolutismora itzuli nahi zuten,
Antzinako Erregimenera; erlijiosoak ziren erabat, eta Eliza katolikoaren
interesak eta pribilegioak aldezten zituzten (liberalei ateoak izatea egozten
zieten); gizartea osatzen zuten goi-klaseen pribilegioak mantentzearen aldekoak
ziren, eta, haien ideologian sartu zuten foruen defentsa, horiek ere
estamentuetan oinarritutako gizarte-antolaketaren parte zirelakoan. Horregatik,
foruzale gehienek karlisten aldean egin zuten borroka, nahiz eta helburuak
berdinak ez izan, funtsean. Bat egin zuten, eta karlistek promes hori egin
zieten beren aldera ekartzeko. Lehenengo Gerra Karlista 1833. urtean hasi eta
1836an bukatu zen, Maroto eta Espartero jeneralen «Bergarako besarkada»rekin
batera. 1839ko urriaren 25ean, 1837ko Konstituzioa indarrean zegoela, Gaztelako
Isabel erreginak lege bat onartu zuen Bizkaian, Gipuzkoan, Araban eta Nafarroan
indarrean jarri zena. Lege horren lehenengo artikuluak hau zioen: «Se confirman
los Fueros de las provincias vascongadas y de Navarra, sin perjuicio de la
unidad constitucional de la monarquía»;horrekin batera, esparru pribatura
mugatzen ziren berezko ordenamenduak suntsitu zituen.Bi lege izan ziren 1839koa
garatu zutenak: 1841eko abuztuaren 16koa (Nafarroari gagozkiola) eta 1841eko
urriaren 29koa (beste hiru probintziei dagokienez). Bigarren Gerra Karlista
1846an hasi eta 1849an amaitu zen; ezezagunagoa da, eta Zuzenbide Zibilaren
esparruan ez zuen ondoriorik izan. Azken gerra, eta ezagunena gure eremuan,
1872an hasi eta 1876an bukatu zen, Alfontso XII.ak uztailaren 21ean «foruak
suntsitzeko» legea aldarrikatu zuenean; ordukoan esparru publikora zabaldu zen
foruak deuseztatzeko erabakia; ekonomia-ituna baino ez zen atxiki.

5.- Kode Zibilaren bigarren proiektu hori egin zenetik 1843. urtera arte, ez
zen beste saiakerarik izan. Ordura arte proiektu pribatuak aipa daitezke soilik
[PABLO GOROSABEL, 1832; FERNANDEZ DE LA HOZ, 1843], 1843ko maiatzaren 18an
Espainiako Justiziak eta Grazia Ministerioak KODEGINTZA BATZORDE NAGUSIA sortu
zuten arte. Lehenengo lana Kode Zibil berriak jaso behar zituen oinarrizko
printzipioak lantzea zen, baina Batzordea desegin eta asmoa bertan behera
geratu zen.

6.- 1846ko irailaren 11n, beraz, aurrekoari jarraiki, BIGARREN KODEGINTZA
BATZORDE NAGUSIA eratu zen, eta 1851ko Kode Zibilaren proiektua moldatu zuen.
Proiektu bateratzailea izan zen, berriro ere, pribatista oso eta frantses kutsu
handikoa, FLORENCIO GARCIA GOYENAk gauzatua. Porrot egin zuen lan horrek ere,
baina eragin handia izan zuen egun indarrean dagoen Kode Zibila aldarrikatzea
ahalbidetu zuten oinarri-legeetan, gerora ikusiko denez.

7.- 1869an Espainiako Konstituzioa aldarrikatu zenean, Kode Zibilaren beste
proiektu bat atera zen, ROMERO ORTIZ Espainiako Grazia eta Justizia ministroak
urte bereko maiatzaren 19an Gorteetan aurkeztua, hain zuzen. Ideia berriak
zeuzkan, baina ez zen aurrera atera hura ere.

Asmo bateratzaile horiek guztiek, eragina izan arren, Kode Zibil bakarra
onartzea lortzen ez zutela ikusirik, modus operandia aldatu zuten agintariek;
beste TAKTIKA bat aukeratu zuten.

2. Konpontzeko saioak. Lege bereziak

1863ko urriaren 27tik 31ra Juriskontsultoen Kongresua antolatu zen Madrilen,
eta bi ondorio garrantzitsu ezarri ziren bertan:

1.- Gai zehatz batzuen inguruan lege berezi batzuk onartzea, eta, horiek
harmonizatuz, Kode Zibila eraikitzen hastea. Taktika ona, benetan, kontuan
hartuta Kode Zibil bateratu bat egiteko zeuden zailtasunak. Lege berezien
bidez, agintariek Zuzenbide Zibilaren esparru guztiak arautzeko asmoa agertu
zuten, pixkanaka, estatu osoan aplikagarria zen legedi bat sortuz.

2.- Horrela, lehenengo erabaki hori hartu bitartean, estatuko lurraldeek
zituzten ordenamendu zibil propioak mantentzeko asmoa adierazi zen.

Kongresu hartatik aurrera, lege bereziak egin ziren gai zehatz batzuen
inguruan: HIPOTEKA LEGEA (1861eko otsailaren 8an), NOTARIOTZARI BURUZKO LEGEA
(1862ko maiatzaren 28an), EZKONTZA ZIBILARI BURUZKO BEHIN-BEHINEKO LEGEA
(1870eko ekainaren 18an) eta ERREGISTRO ZIBILARI BURUZKO LEGEA (1870eko
uztailaren 17an). Hala ere, Kode Zibil oso bat egiteko helburuak bere horretan
zirauen. Beraz, agintariek beste fase bat bultzatu zuten, egun indarrean dagoen
Kode Zibila ekarriko zuena.

3. Oinarri-legeak

Alfontsotarrek beren esku hartu zuten monarkia, eta kodegintza prozesua abian
jarri zuten berriro ere, Kode Zibil bakarra osatzeko. Juriskontsultoen
Kongresuan 1863an landutako ideiak berreskuratu zituzten, eta estatu osorako
lege-testu bateratu bat egitea erabaki zuten, baina beste lurralde batzuetako
zuzenbideak errespetatuz.
Helburu hori lortzeko asmoz, ordura arte erabili gabeko sistema bat aukeratu
zuten, ordea: oinarri legeak egitea [«Estatuko Gobernuak lege-proiektu bat
aurkezten du Gorteetan, baina soilik oinarriak finkatuta. Gorteek onartzen
badute proiektua, batzorde tekniko bat izendatzen da, oinarri haietatik
abiatuta testu artikulatu bat garatzeko. Testua bukatzean, batzordeak hura
Parlamentuan aurkezten du; bozkatu, eta behin betiko onartzen da»].

Sistema horri jarraiki, 1881eko irailaren 22an Manuel Alonso Martinezek
Espainiako Senatuan aurkeztu zuen oinarri-lege baten proiektua, lehenengoa,
funtsean bi ideiatan oinarritu zena:

1.- 1851ko Kode Zibilaren proiektua osatzen jarraitzea, kode bakar eta bateratu
bat lortzearren.
2.- Eduki komunak Kodean sartzea, eta lurraldeek dituzten ezberdintasun edo
berezitasunak eranskin batzuetan gordetzea, salbuespeneko zuzenbidearen
erakusgarri, hala ere. Proiektu hori ez zen aurrera atera.
Beste saiakera bat izango zen, baina, 1885eko urtarrilaren 7an, Francisco
Silvela ministroak bigarren oinarri-legea aurkeztu zuen. Honako ezaugarri hauek
zituen:

1.- Kode Zibil bakar bat egiteko ideia baztertu egiten da, behin betiko.
2.- Kodegintza Gaztelako Zuzenbidera mugatuko da, eta zuzenbide propioak
eranskin batzuen bidez jasoko dira Kodean.
3.- Foru-zuzenbide hori ez da salbuespeneko zuzenbide izango: aplikagarria
izango da lurralde horietan lehentasun osoz, eta haiek arautzen ez dutena Kode
Zibiletik hartu beharko da, ordezko araudi gisa.
4.- Atariko titulu bat eta lau liburu izango ditu.

Proiektu hori Senatuan onartu zen, baina legealdia amaitu zen eta ez zuten lege
bihurtu. Azkenik, 1888an Kodea burutu zen, Manuel Alonso Martinez Justizia eta
Grazia ministro zela. Urte horretako maiatzaren 11n aurkeztu zen behin betiko
oinarri-legea, funtsean Silvelaren 1885eko Proiektuari jarraiki. Ezaugarriak
hauek dira, laburbilduta:

1.- 1851ko Proiektuan oinarritu zen testua, baina Gaztelako Zuzenbide Zibilera
mugaturik.
2.- Foru-zuzenbideak eranskinetan jaso ziren, eta ordezko Zuzenbide Zibila Kode
Zibilak osatu zuen, lurralde horietan.
3.- Atariko Titulua eta lau liburu zituen kode berriak, eta Espainiako Erresuma
osoan aplikatuko ziren Atariko Titulu horretan jasotako xedapenak (ezkontza-
formak, eta legeak aplikatzeko eta interpretatzeko arauak).


Honako taula honetan ageri zaigu egun indarrean dagoen 1889ko Kode Zibilaren
EGITURA:


















Azken argitalpena, egun indarrean dagoena, 1889ko uztailaren 29an egin zen.

2.1.2.3.- Foru-zuzenbideen eboluzioa: eranskinak eta konpilazioak

Atal honetan, aurrekoan landutako deskribapena osatzeko asmoz, beste
perspektiba batetik landuko dugu Espainiako estatuan gertatu zen kodegintza
prozesua: foru-zuzenbideen ikuspegitik1, hain zuzen ere.

Jakina denez, 1889an egun indarrean dagoen Kode Zibila aldarrikatu zenean,
1888an MANUEL ALONSO MARTINEZ Justizia eta Grazia ministro espainiarrak
aurkeztu zuen oinarri-legea garaturik, printzipio gisa Espainiako estatuaren
barnean zeuden lurralde batzuek zituzten berezko zuzenbideak «artean»
errespetatzea erabaki zen (KZren antzinako 12. artikulua). Errespetu horren
adierazgarri, eranskin batzuk sortu ziren, nolabaiteko lege-testuak, non
lurralde bakoitzeko foru-zuzenbide pribatu osoa bilduko baitzen. Ez ziren Kode
Zibilaren parte eranskin horiek, haren eremutik kanpo geratzen ziren testu
mugatuak baizik. Gainera, komeni da gogoratzea estatu osoan aplikatu behar dela
Kode Zibilaren Atariko Titulua, salbuespenik gabe, eta Kode Zibila bera ordezko
araua dela Eranskin horiek arautzen ez duten esparru orotan.

Egia esanda, Eranskinen sistemak porrot egin zuen. Aragoiko Eranskina soilik
argitaratu zen, 1925ean, irailaren 7ko Errege Dekretuaren bidez, eta, ondorioz,
hura soilik jarri zen indarrean. Beste lurraldeek ez zuten eranskinik sortu,
eta, horrenbestez, foru-zuzenbideak lege-tankerako testu berririk gabe geratu
ziren. Bizkaiak eta Arabak, batera gainera, proiektua egin zuten (testu
artikulatua egin zuten, 1900. urtean lehenengoa eta 1928an berriztatua), baina
Bizkaiko Abokatuen Bazkunak igorri behar zuen txosten bat falta zelako ez zen
tramitazioa bukatu. Ez zen, beraz, testua, argitaratu.

Urte batzuk geroago, 1931ko Errepublika aldarrikatu zen. Urte bereko Espainiako
Konstituzioan, 12. artikuluak Errepublika estatu oso bat zela ezartzen zuen,
eskualde eta udalerrien autonomiarekin bateragarria. 8. artikuluak, berriz,
estatuko eskualdeei baimena ematen zien AUTONOMIA gisa antolatzeko beren
buruak, eta beren ESTATUTUAK sortzeko. Jakina da soilik Kataluniak eta euskal
lurraldeek (Bizkaiak, Arabak eta Gipuzkoak) egin zutela hautu hori; 1932ko
irailaren 15ean eta 1936ko urriaren 6an, hurrenez hurren, bakoitzak bere
estatutua aldarrikatu zuen. Gainera, Errepublikak, Zuzenbide Zibilari
gagozkiola, aukera eman zien estatutua zuten lurraldeei haien legeak egiteko,
Estatuari soilik zegozkion gai batzuetan izan ezik, jakina. Kataluniak lege
batzuk aldarrikatzeko baliatu zuen aukera hori: Testamentu Gabeko Oinordetzari
buruzko Legea(1936), Emantzipazioari buruzko Legea (1934), Ezkontideen arteko
Berdintasunari buruzko Legea(1934)...

Gerra Zibila piztu zenean, ordea, autonomia horiek desagertu egin ziren: legeak
indarrik gabe geratu ziren, eta, ondorioz, berriz piztu zen foru-zuzenbideen
auzia.

Gauzak horrela, 1946ko urriaren 3tik 9ra antolatu zen Zaragozako Zuzenbide
Zibilari buruzko estatu-mailako Kongresua. Bertan, ideia berri eta garrantzitsu
bat proposatu zen: Kode Zibil bakarra lortzeko, foru-zuzenbideen konpilazioak
egitea, horiek sakon ikertzea eta Kode Zibilarekin uztartzeko formula egoki bat
aurkitzea, alegia. Konpilazioak ez dira, baina, bilduma soilak izango, lege-
testuak baizik. Sistematizatuak eta harmonikoki ordenatuak egongo dira arauak,
eta ez dira salbuespenezko zuzenbidetzat joko. Haien lurraldeetan lehentasunez
aplikatuko diren lege-testuak izango dira.

1947ko maiatzaren 25eko Dekretuaren bidez, legelarien batzorde bat eratzeko
agindu zen, 1946ko Kongresuan esandakoari jarraiki. Prozesu horren guztiaren
fruitu, honako konpilaziohauek izan ziren:

1.- Bizkaia eta Arabakoa, 1959ko uztailaren 30eko Legea.
2.- Kataluniakoa, 1960ko uztailaren 21eko Legea.
3.- Balear Uharteetakoa, 1961eko apirilaren 19ko Legea.
4.- Galiziakoa, 1963ko abenduaren 2ko Legea.
5.- Aragoikoa, 1967ko apirilaren 6ko Legea.
6.- Nafarroakoa, 1973ko martxoaren 1eko Legea.

Konpilazioak estatuko legeak izango dira; izan ere, Gerra Zibilaz geroztik,
lurraldeek ez dute, Errepublikan izan zuten bezala, berezko botere legegilerik.
Estatuko Gorte Nagusiek onartutako legeak izango dira, beraz, Espainiako
ordenamenduaren parte. Kode Zibilaren eremutik kanpo geratzen diren lege-
testuak izango dira, independenteak: homogeneoak eta sistematizatuak. Benetako
lege-corpusak, baina ez integralak edo osoak. Soilik arautuko dute bizirik
dirauen foru-zuzenbide pribatua, eta hori ez da asko izango, batez ere Bizkaian
eta Araban. Gainera, Kode Zibila ordezko araua izango da testu konpilatuek
arautzen ez duten gai orotarako (KZ 13. artikulua).


2.2. Euskal zuzenbide zibilen garapena


Gai honek, aurrekoak bezala, iraganari so egiten dio, baina kasu honetan, egun
Euskal Autonomia Erkidegoa osatzen duten lurraldeen ibilbide historikoa
aztertuko dugu. Beraz, aurreko gaiko ikuspegi orokor hura zehaztu egiten da,
honako gai honetan, euskal lurraldeen garapenean. Irakasgaiaren
programakArabako,Gipuzkoako etaBizkaikoprobintzien bilakaera iragartzen duen
arren, zertzelada batzuk sartuko ditugu Nafarroako eta Iparraldeko probintzien
inguruan, “Euskal Zuzenbidea” esamoldea ahalik eta zehatzen osatze aldera.
Lurralde bakoitzaren bilakaera jorratzen hasi baino lehen, ordea, bi hitz
esango ditugu bakarkako azterketa horien oinarrian dagoen abiapuntuari buruz.


Aurreko gaiaren atarian adierazten genuen legez, VIII. mendetik XIII. mendera
bitartean, ARAUDI SAKABANATUAren garaian, ordenamendu juridiko orokorrahiri-
zuzenbideekinosatzen zen (lokalismo juridikoa): gizabanako bakoitza bere
bizitokiko araudiaren menpe dago, eta hiri edo udalerri bakoitzak bere
ordenamendua dauka,lokala. Ordenamendu horiek komunitatearen oniritzia dute
oinarri, Jaun edo Erregearen onarpenarekin batera;FORUedoHIRI-GUTUNforma
hartzen dute. Erdi Aroko foru horien artean, ordea, bereizketa garrantzitsu bat
egin beharra dago: foru batzuek, hiri-gutunekin batera, hiribilduak sortzeko
balio izan zuten.“Foru frankoak”ziren, “udal-foruak”, eta erregeek hiribilduak
(villas) sortzeko erabiltzen zituzten; pribilegio sortaz osatuak zeuden. Hiriak
birsortzeko bide azkarra eta eraginkorra izan zen hori. Foru-familia batzuk
sortu ziren, eta horiek aplikatzen ziren, kasuan-kasuan aldaketa batzuk eginda,
hiri bakoitzean (Logroñoko forua Gasteizen, Estellako forua Donostian...).
Lehenengo testu juridiko idatziak izan ziren horiek, eta haien helburua zen
hirietan sortzen ari zen klase burgesari pribilegio multzo bat ematea.


Baina “foru franko” horiek desoreka bat sortzen dute HIRIBILDUAren eta LUR
LAUAren artean; hau da, hirigunearen eta landagunearen artean. Desoreka hori
ekiditeko, landaguneek, batuta, beren “foruak” aldarrikatu zituzten, lurralde
bakoitzeko BATZAR edo BILTZAR NAGUSIen bidez. “Foru” horiek, ordea, ez dute
pribilegiorik jasotzen, mendeetako ohiturak lege bilakatzen dituztenak baizik
(ordura arte lurralde horietan indarrean zegoen
ohiturazko zuzenbidea, idatziz, lege bihurtuak). Horixe da guri interesatzen
zaigun foru multzoa, “foru frankoak” ez direnak. Abiapuntu horretatik hasiko
dugu, beraz, euskal lurraldeen lehenengo zuzenbide idatziaren inguruko
azterketa2.


2.2.1.- Arabako Zuzenbide zibila


XI. eta XII. mendeetan, gaur egungo Arabako lurraldearen % 40ARRIAGAKO
KOFRADIAren mende zegoen. Kofradia noble talde boteretsu bat zen, Gaztelako eta
Nafarroako erreinuen artean bere menpekotasuna aldatzen zuena. Talde horrek
haien buruzagi izango zen Jauna aukeratzeko ahalmena zeukan, eta lurrak bere
mende zituen. Oraindik Araba Nafarroako Erreinuaren parte zelarik, Nafarroako
Antso Jakitunak, talde handi horien boterea ezereztu nahian, 1180. urtean
Gasteiz sortu, eta bertako hiritarrei “foru franko” bat eman zien (Agurainen,
Trebiñun eta Laguardian bezala). Foru horiek hiriguneak birpopulatzeko asmoz
egindako pribilegio sorta bat ziren:Logroñoko forua(Jacako foruen familiatik
eratorria). Baina 1200. urtean, Alfontso VII.ak, Gaztelako erregeak, Gipuzkoa
eta Araba konkistatu zituen (batzuek borondatezko anexio bat izan zela adierazi
izan dute), eta Alfontso X.ak, 1271. urtean, gasteiztarreierrege-foruaeman
zien, beste “foru franko” bat.


Hala, 1332. urtean, ARRIAGAKO KOFRADIA desegiten da, eta Gaztelako Erreinuaren
zerbitzura jartzen da, bere “borondatez” [pacto de voluntaria entrega]:
Alfontso XI.a Jaun eta Errege gisa onartu zuten Kofradiako nobleek, eta haiei
ere errege-forua aplikatu zitzaien, Gaztelako testua. 1348an Alfontso XI.ak
ALCALA-KO ORDENAMENDUA aldarrikatu zuen Gaztelako Erreinuan, eta, beraz, testua
aplikatzen zen Gasteizen eta Kofradiak Gaztelako Erreinuaren mendera pasatutako
Arabako zatian. Gaur egunera arte iraungo du egoera horrek, izan ere, garai
hartatik, Arabako lurralde gehienean, lehen Gaztelako zuzenbidea indarrean egon
da, eta gaur egun, Espainiako zuzenbidea (Kode Zibila).




       Logroñoko_foru_frankoa(Gasteizi, 1180an, Antso Jakitunak emana).






        Gaztelako_errege-forua(Gasteizi, 1271an, Alfontso X.ak emana).








ARRIAGAKO_KOFRADIA1332an desegin (gaur eguneko Arabako lurraldearen % 40), eta
Gaztelako Koroan sartu. Errege-forua Zuzenbide aplikagarri.






Alfontso XI.ak ALCALA-KO ORDENAMENDUA aldarrikatu. Gaztelako Zuzenbidea bildu
bertan: hiribilduetan eta Kofradiak Gaztelari emandako lurretan aplikatu.








                   Gaur egungo egoerak bere horretan dirau.
                 Araba gehiena Kode Zibilaren eremupean dago.




Garai bertsuan,AIARAKO FORUAaldarrikatu zen 1373. urtean (nahiz eta data
zehatza eztabaidagarri izan den autoreen artean), Aiarako herri guztietan
ordura arte indarrean zeuden usadio eta ohituren bilduma idatzia (lege-testu
gisa plazaratzen dena, alegia). Aiarako Forua ez da “foru franko” bat, lehenago
aipatu ditugunak bezala. Foru hori Aiarako Zuzenbide pribatua jasotzen duen
lege-testua da, aiararrek sortua eta Erregeak onartua, hain zuzen ere.


Hala, 1462. urtean Aiara ArabakoAnaiartean sartu zen: Anaiartea
delinkuentziaren aurka sortutako instituzioa zen, izatez, pertsonak, herriak,
bideak, basoak eta ondarea, oro har, bandokideengandik eta gaizkileengandik
babesteko asmoz. Anaiarteak bere ORDENANTZAK zituen, gehienak arau penalak,
baina BATZAR NAGUSIAri eta AHALDUN NAGUSIAri buruzko arauak ere bazituen,
Zuzenbide publikoaren arloan (Aiarako Forua, ondorioz, zabaltzen da 1469an,
arlo penal batzuk erantsiz, garai hartako Anaiartea zela medio). Dirudienez,
hala ere, 1487. urtean Aiarako biztanleek uko egin zioten beren foruari
(alderdi batzuk, hala ere, atxiki zituzten: zigortzeko inor kartzelatzea
debekatua zegoen Aiaran; alkateen izendapena foruaren arabera egiten zen, eta
oinordetza bidez xedatzeko askatasun osoa zegoen); haien lurraldean Gaztelako
zuzenbidea aplikatzeko eskatu zuten, eta Errege Katolikoek ontzat eman zuten,
bistan denez, aldaketa hori. Egoerak bere horretan iraungo du Aiaran, Bizkaiko
eta Arabako KONPILAZIOA aldarrikatu arte 1959. urtean (Eranskina ez zen
argitaratu, azkenean), bertan 61., 62. eta 63. artikuluak Aiarako Foruari
buruzkoak baitira. Azkenik, 1992ko Euskal Herriko Foru Zuzenbide Zibilari
buruzko Legean, Aiarako Forua 131. eta hurrengo artikuluetan jaso zen.


            Aiarako Foruaren lehenengo testu ezaguna, 1373. urtekoa






                   Aiarako Foruaren “zabaltzea” 1469. urtean




 Aiaratarren “ukoa” Gaztelako Zuzenbidearen alde, 1487. urtean (Aiarako Foruko
                            alderdi batzuei eutsi)




      Bizkaiko eta Arabako Konpilazioa, 1959. urtean (61.-63. artikuluak)






 Euskal Herriko Foru Zuzenbide Zibilari buruzko Legea, 1992. urtean (134.-145.
                                  artikuluak)


Bukatzeko, aipatu behar dira LAUDIO eta ARAMAIO udalerriak. Horiek Arabako
lurraldera pasatu ziren 1489an (Aramaio) eta 1491n (Laudio). Konpilazioan,
Bizkaiko Zuzenbidearen barnean geratu ziren, eta, egun indarrean dagoen
legearen arabera, Bizkaiko Forua aplikatu behar zaie.






2.2.2- Gipuzkoako Zuzenbide zibila

Gipuzkoako lurraldea, Arabakoa bezala, Nafarroako eta Gaztelako erreinuen
artean kolokan zegoen, batzuetan baten mendean, besteetan kontrarioarenean
(badirudi, berez, Nafarroako Erreinuaren parte zirela bi lurraldeak,
Bizkaiarekin batera). Bi erreinuen arteko lehia Gaztelaren aldera lerratu zen,
eta 1200. urtean Alfontso VII.ak Gipuzkoa bere agindupera ekarri zuen. Ordura
arte, BASERRIAzen, beste euskal lurraldeetan gertatzen zen bezalaxe (egia
esanda, Pirinioen magaleko herri guztietan bezala), ekonomiaren oinarri, baita
gizarte-antolakuntzaren muina ere. Zuzenbidea ohiturazkoa zen, eta familia eta
bere “etxea” ziren gizartearen oinarrizko “zedula” (nekazariak eta abeltzainak,
batez ere).

Baina XIII. mendearen hasieran, Gaztelako Erreinuaren barnean, Gipuzkoako
gizarteak aldaketa handiak jasan zituen. Horrela, Gaztelako Erregeek (lehenago
nafarrek egin zuten bezala) HIRIBILDUAk sortzeko politikan sutsu jarraitu
zuten: hiribildu horiek garatzeko interes ekonomiko argiak zeuden, izatez
(merkataritza, itsasgintza eta artilearen merkataritza Flandes-ekin, klase
burgesa handitzea...). Hiria sortzeko, Arabaren kasuan aipatzen genuen bezala,
“foru franko” bat ematen zen; erregeak hiriguneari “foru” edo “pribilegio”
multzo bat ematen zion, hura birpopulatzeko asmoz, kanpoko eta bertako
jendearekin. 1180. urtetik 1383. urtera, errege nafarrek eta gaztelauek 26
hiribildu sortu zituzten Gipuzkoan, batzuei Donostiako Foru frankoa emanez, eta
beste batzuei, Gasteizkoa. Horiek, era berean, Estellako eta Logroñoko foru
familietatik eratorritako pribilegioak dira, nahiko antzekoak, gehienetan.
Baina, jakin badakigu “foru” horiek ez direla gipuzkoarren ohiturazko
zuzenbidea jasotzen dutenak, Aiarako Foruan bezala (1373). Egia esanda,
Gipuzkoak ez zuen izan, Bizkaiak eta Arabak izan zuten bezala, bere Zuzenbidea
idatziz lege bihurtzeko aukera, eta 1348an, ALCALA-ko ORDENAMENDU gaztelaua
aplikatzen hasi zitzaion, Arabako zati handi bati bezala, alegia. Hala ere,
herritarrek beren ohiturak Gaztelako legediaren gainetik erabiltzen jarraitu
zuten, baina praktika hori ez zuten lege bilakatu.

XIV. mendearen bukaeran, Gipuzkoako hiribildu guztiak batu ziren ANAIARTE
batean, Gaztelako hiribilduengandik zeharo independente, gainera. Anaiarte hori
“bandokideen borrokek” sortzen zuten biolentziatik babesteko neurri bat izan
zen hasieran, baina, bide batez, gizarte-antolakuntza berri bat ezartzea
ahalbidetu zuen probintziaren onerako. 1397. urtean, Koadernobat plazaratu
zuten Batzar Nagusien oniritziz (Getariako Batzarra, hain zuzen ere). Arau
penalak eta prozesalak zituen gehienbat, eremu publikoari zegozkionak. Horixe
izan zen Gipuzkoak izan zuen lehenengo legea, eta ondoren 1457ko eta 1463ko eta
1482ko Koadernoek jarraitu zuten bide horretatik. Gaztelako erregeek oniritzia
ematen zieten, bai Anaiarteari baita Batzar Nagusiei ere, Frantziaren mugaldeko
lurraldean bakea mantentzeko kontrol-tresna bikaina izan baitzen.

Arlo publikoan izan zuen garapen nabarmena Gipuzkoako lurraldeak, baina bere
Zuzenbide zibilari dagokionez, ez zen, sekula, lege-testurik egin hura
jasotzeko, auzoko lurraldeen kasuan ez bezala. Hala ere, ikerketa ugarik argi
uzten duten legez (NAVAJAS LAPORTE), gipuzkoarrek jarraitu zuten bizitzaren
hainbat eremu pribatutan ohitura aplikatzen, Gaztelako ordenamenduaren
gainetik. Izatez, XVI. eta XVII. mendeetan zehar, Gipuzkoak, Bizkaiarekin eta
Arabarekin batera, “FORU-BAIMENA” (pase foral) erabili zuten, bere pribilegio
eta foruen kontra inposatu nahi ziren arau guztien aurrean (“se obedece, pero
no se cumple”). Lurralde horiek beren ordenamendu berezia (Gipuzkoaren kasuan
ohiturazkoa, arlo pribatuan) babesteko erabili zuten “foru-baimena”, ia XIX.
mendearen hasiera arte: Batzar Nagusiek artikulatzen zuten.

Kodegintza-prozesua bukatuta, ERANSKIN eta KONPILAZIOen garaian Gipuzkoak ez
zuen bere Zuzenbide pribatua lege-testu bihurtzeko aukerarik izan, “lurralde
foruduna” ez baitzen, besteak bezala. Auzokoek bazituzten beren foruak, beren
zuzenbidea jasotzen zutenak, baina Gipuzkoak ez. Horixe da lurralde horrek
konpilaziorik ez edukitzeko arrazoi ofiziala, behintzat. Espainiar Konstituzioa
aldarrikatzearekin batera, egoera aldatu egin da Gipuzkoarentzat: izan ere,
Euskal Autonomia Erkidegoaren parte izanik, Gasteizko Legebiltzarrak Zuzenbide
zibilari buruz legeak egiteko eskumena du, hiru probintzientzat, jakina. Aukera
hori ez da, baina, aprobetxatzen, eta Gipuzkoari buruz artikulu bat soilik
jasota dago, 1992ko legean (147.a, hain zuzen): “1. Baserriaren eta familiaren
ondasunen antolaketari buruzko ohitura zibilen indarra aitortzen da, ohiturok
Eusko Legebiltzarreko legearen bidez eguneratu egin beharko direla. 2. Eusko
Jaurlaritzak eta Gipuzkoako foruzko erakundeek bultzatu eta sustatu egingo
dituzte Lurralde horretako ohiturazko zuzenbidea gaur egunean duen indarraren
araberako behin betiko idazkeraz hornitua gera dadin lortzeko lanak”.Lan horiek
burutu ziren, ordea, eta horien fruitu den 3/1999 Legea, azaroaren 26koa,
aldarrikatu ere, 1992ko Euskal Herriko Foru Zuzenbide Zibilari buruzko Legea
aldatuz Gipuzkoari dagokionez.


2.2.3.- Bizkaiko Zuzenbide zibila

Goiz Erdi Aroan, Bizkaia hiru zatitan banatuta zegoen (GREGORIO MONREAL):
Bizkaia nuklearra, Enkarterriaketa Durangaldea. Hiru eremu horiek, hasieran
bereiziak, XIII. mendetik aurrera osatuko dute Bizkaiko Jaurerria,
administrazio-entitate bateratua, alegia. Gainera, aipatu egin beharra dago
hiru eremu horietan, era berean, hiribilduak (villas) eta lur laua zeudela:
hiru lurralde horietan badaude hiribilduak, erregeek emandako pribilegio edo
foru frankoen bidez sortuak, eta lur laua, landagunean edo nekazaritza-eremuan
kokatua. Lehenengoek foru frankoak zituzten, eta lur lauak ere, eremu
bakoitzean, bere interesak aldezteko erreakzio gisa, lege bihurtu zuen bere
Zuzenbide pribatua, Batzar Nagusien bitartez. Horrela, Durangok bere forua izan
zuen (“Durangoko Forua” data ezezagunekoa da, baina autoreek XIV. mendean
kokatzen dute, Aiarakoa bezala); Enkarterriek berea, “Avellanedako Forua”(1394)
eta, geroago, “Enkarterriko Foru” berriztatua (1505), eta Bizkaia Nuklearrak,
ahaltsu eta garrantzitsuena, berea, “Bizkaiko Foru Zaharra” (1452).

Hiru foruak egongo dira indarrean aldi berean, baina bakoitza lurralde-eremu
batean. Izan ere, nahiz eta Bizkaia izeneko jaurerria osatu hirurek XIII.
mendetik aurrera (Gaztelaren Koroaren barnean); ordenamendu-aniztasuna mantendu
eta errespetatuko da. Bizkaiko Foru Zaharra Bizkaia Nuklearreko lur lauan
aplikatzen zen, eta Durangaldekoa eta Enkarterrietakoa, eremu horietako lur
lauan, era berean. Hiribilduak, berriz, erregearen interesen zerbitzuetara
sortu ziren (merkataritzako eta ekonomiako interesak, politikoez gain), eta
haren pribilegioei esker eraiki ziren. Gaztelako Zuzenbidea aplikatuko
zitzaien: Horrenbestez, sartu ziren ALCALA-ko ORDENAMENDUA(1348) eta, gerora,
TORO-ko LEGEAK (1505)Bizkaian, Araban eta Gipuzkoako lurraldeetan. Hiribilduek
Gaztelako Zuzenbidea izango zuten oinarri, eta lur lauak aipatutako foruetan
jasotako ohiturazko zuzenbidea. Erdi Aroan hasi zen, beraz, egun oraindik
indarrean dagoen ezberdintasun juridikoaren arrazoia.

Hirurogeita hamalau urte geroago, 1526an, Bizkaiko Foru Berria aldarrikatu
zuten Bizkaiko Batzar Nagusiek. Lege-testu horrek Zuzenbide publikoaren
eremuari dagozkion gaiak jasotzen zituen (horietariko batzuk ere hiribilduetan
aplikatzen ziren), baita Zuzenbide pribatuari buruzkoak ere. Azken horiek
soilik aplikatuko dira Bizkaiko lur lauan, ez hiribilduetan. Ikus daitekeenez,
banaketak jarraitzen du: hiribilduetan Gaztelako ordenamendu juridikoa dago
indarrean, eta lur lauko biztanleen harreman pribatuak, aldiz, ohiturazko
Zuzenbidearen bidez arautzen dira, lege bihurtuta, jakina (1452. urtetik).

Aldaketa nabari bat dago, ordea. Bizkaiko Foru Berria Bizkaia osoan aplikatzen
hasi zen 1574. urtetik aurrera; hau da, Enkarterrietan, Durangaldean eta Bizkai
Nuklearrean, inolako bereizketarik egin gabe. Testuan, hala ere, Gaztelako
Erreinuko unibertsitateetan ikasitako juristen eragina nabarmena da, Gaztelako
ordenamenduaren elementu batzuk barneratzen baitituzte Bizkaiko foruan.

Ia lau mende egongo da indarrean 1526ko Foru Berria Bizkaiko lur lauan; izan
ere, 1900 eta 1928. urteetako ERANSKINak argitaratu ez zirenez, 1959. urteko
KONPILAZIOA aldarrikatu arte itxaron behar izan zen. Testu hori, gainera,
hiribildu eta lur lauaren arteko bereizketan oinarritzen da; hiribilduetan KODE
ZIBILA aplikatuko da, iraganari jarraiki. Konpilazioak ia bi hamarkada
indarrean zeramatzala, Espainiar Konstituzioa aldarrikatu zen 1978ko abenduaren
6an, eta, ikusi dugunez, 149.1.8 artikuluak autonomia-erkidegoei haien “Foru
Zuzenbide zibil berezia aldatzeko, kontserbatzeko eta garatzeko” eskumena eman
zien. Euskal Autonomia Erkidegoak eskumen hori onartu (EAEE 10.5 artikulua),
eta 1992an, Euskal Herriko Foru Zuzenbide Zibilari buruzko Legea aldarrikatzen
du. Bizkaiaren kasuan, zehazki, hiribildu eta lur lauaren arteko bereizketak
indarrean jarraituko du.


2.2.4.- Beste euskal lurraldeen Zuzenbide zibilaren bilakaera

A) NAFARROA

GOYHENECHEk idatzi duen bezala, Nafarroako instituzioak oso ezberdinak dira
beste euskal lurraldeetakoen aldean, eta arrazoiak historian bertan aurki
ditzakegu. Alde batetik, erromanizazioa nabarmena izan zen Nafarroako
hegoaldean, eta antzinako euskal egiturak eraldatu zituen. Bisigodoen eta
musulmanen aurka borrokatu beharrak, bestalde, monarkiaren eratzea ekarri zuen,
antolakuntza militarrarekin batera. Izatez, Nafarroa Europaren eta Iberiar
penintsularen arteko zubia izan da mendeetan (Donejakue bidea, frankoen
gurutzadak musulmanen kontra...). Frantziako legediaren eragin handia dauka,
beraz, eta, hori dela eta, beste euskal lurraldeak baino kontserbadoreagoa da:
nobleak eta eliza klase pribilegiatuak izango dira. Hala ere, Nafarroa nortasun
handiko lurraldea izan da beti Euskal Herriaren barruan, seguruenik “estatu
independente bat izan delako XVI. mendera arte” (CELAYA IBARRA).

Hiribilduak sortzeko erabili ziren “foru franko” edo “udal-foru”ez gain, XIII.
mendean nafarren ohiturazko zuzenbidea lege bilakatu zuen testu garrantzitsu
bat aldarrikatu zuten: FORU OROKORRA.Erregeek arau sorta hori (forua) beteko
zutela zin egiten zuten, eta, horregatik, edozein aldaketak Nafarroako Gorteen
baimena behar zuen. Horrela, Gorteek, Erregearekin batera, “Hobekuntzak”
(amejoramientos) egin zituzten, 1330ean Filipe III.ak eta 1418an Karlos III.ak,
baina azken hori ez zen inoiz ere aplikatu Nafarroan, lurraldean indarrean
zeuden ohitura eta tradizioen kontrako arauak baitzituen. 1515. urtean, Errege
Katolikoek Nafarroa konkistatu eta Gaztelako koroaren menpe jarri zuten;
ondorioz, Nafarroako Estatuak independentzia galdu zuen. Hala ere, mantendu
zituen bere instituzioak eta gobernu-organoak, eta lege-bildumak ere egin ziren
(garrantzitsuena, Novísima Recopilación de las Leyes de Navarra, Joaquín
Elizondok idatzia 1724tik eta 1726ra bitartean).

Ez zuen ERANSKINik izan Kode Zibilak, argitaratu zenean, eta 1973an NAFARROAKO
KONPILAZIOA aldarrikatu zen. Badauka lege autonomikorik, Konpilazioa aldatzeko
legea (5/1987, apirilaren 1eko FORU-LEGEA), egun indarrean dagoena.


B) LAPURDI
MAITE LAFOURCADEk dioen bezala, behintzat, Iparraldeko lurraldeetatik Lapurdi
izan zen bere instituzioak ondoen gorde zituena, gutxienez 1789ko Frantziako
Iraultzara arte. Instituzio horiek faktore hauek izan zituzten aurka: Zuzenbide
feudala, Zuzenbide erromatarra, eta Frantziako monarkiaren politika
zentralista.

Lapurdi Ozeano Atlantikoaren, Aturri ibaiaren eta Landen artean dago kokatua,
Espainiako eta Frantziako Estatuen mugan, hain zuzen ere. Baionako hiria
Lapurditik atera egin zuten (banatu egin zituzten) 1174an, HIRIBILDU bihurtu
zutenean, Akitaniako Dukearen aginduz (Rikardo III, Lehoi-bihotza). Bizkondeak
Uztaritzera ihes egin zuen, eta geroztik hura izan zen Lapurdiko hiriburua
[Lapurdiko Bizkonderria 1023an sortu zuen Nafarroako Antso Nagusiak, eta
geroztik bizkondeak egon ziren agintean]. 1451n sinatu zen BELZUNTZE-ko
ITUNAren bidez, Lapurdi Frantziako Erregearen menpe geratu zen, eta bere
instituzio eta berezitasunak Frantziako Iraultzara arte atxiki zituen.

Zuzenbide zibilari gagozkiola, esan beharra dago Familia eta Oinordetza
Zuzenbidean arauak beste euskal lurraldeek zituztenen antzekoak zirela (sexuen
arteko bereizketarik ez etxearen oinordetzan, oinordeko bakarraren sistema,
etxearen osotasuna eta zatiezintasuna, dotea...).

D) ZUBEROA

Oso iluna da, historialarien iritziz, Zuberoako Bizkonderriaren sorrera edo
jaiotza. Antza, Gilen Azkarra izan zen lurralde horretako lehenengo bizkondea
(1023-1040), eta titulua Antso VI.aren eskutik jaso zuen. 1256. urtetik
aurrera, aldika, ingelesek beren mendean izan zuten Zuberoa, eta Mauleko
gazteluan KAPITAIN bat jarri zuten. Ingelesen agintaldi hura bukatu zen XV.
mendean, eta 1520an Zuberoako ohiturak bildu ziren testu baten, baina oso gutxi
garatu ziren, garai hartarako. Bearnoko hizkuntzan dago idatzia bilduma hori,
ez euskaraz, ez frantsesez (biztanleek euskaraz hitz egiten zuten, eta agintea
Frantziak zuen). Itxura batean, Zuberoan antzinatik dokumentu publikoak
bearnesez idazteko ohitura zegoen.

Zuberoako Zuzenbide pribatuak ez zuen garapen handirik izan; funtsean;
oinordetza-sistema, adibidez, beste euskal lurraldeek zutena zen, antzekoa,
baina ez zuen, etorkizunera begira, bere lekurik lortzerik izan.


E) NAFARROA BEHEA

Nafarroa Beherea Erdi Aroko Nafarroako Estatu independentearen iparraldeko
lurraldea zen, pixkanaka Frantziako erregeen dinastien menpera pasatu zena,
batez ere Errege Katolikoek Nafarroa konkistatu zutenean. Nafarroako Foru
Orokorra mantendu zuen 1611. urtera arte, baina urte horretan foru berri bat
onartu zen, hura ordezkatzeko asmoz. Frantziako Iraultza piztu zenean, ordea,
bere Zuzenbide propioa galdu zuen, Iparraldeko beste lurraldeek bezala.
Zuzenbide pribatuari dagokionez, euskal lurraldeek oinordetza eta familia
arloan zituzten arau berberak zituen, ondare tronkalaren babesean oinarrituak.


1
Aipatu beharra dago, baina, «zuzenbide foral» edo «foru-zuzenbide» termino
juridiko-politikoa ez zela erabili XVIII. mendera arte. Erabiltzen hasi zen
zuzenbide pribatuari erreferentzia egiteko, eta ez publikoari. Egun ere,
bereizketa hori dago: zuzenbide autonomikoa (publikoa) eta foru-zuzenbidea
(pribatua).

2
 “Foru” hitza Gaztelako Zuzenbidean du oinarri. Ez dugu aurkituko esamolde hori
Galizian, Katalunian (Usatges), Aragoin (Observancias) edo Balear Uharteetan
lurralde horietako berezko zuzenbidea adierazteko. Araba, Bizkaia eta Gipuzkoa
Gaztelako Erreinuaren parte izan ziren 1200. urteaz geroztik, gutxi gora-
behera. Hori dela eta, “foru” hitza erabili zen hemen, lege bilakatutako gure
ohiturak adierazteko: herriak sortzen zituen, eta Erregeak edo Jaunak beteko
zituela zin egiten zuen, Gaztelako Erreinuaren eta lurralde horien arteko
autonomia-batasunaren oreka mantentzearren (CELAYA IBARRA, Derecho foral y
autonómico vasco, tomo I, Derecho foral, Universidad de Deusto, Bilbao, 1989,
9.-10. orr.).

