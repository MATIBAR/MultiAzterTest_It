




































                                    7. GAIA
                              «FORU-KOMUNIKAZIOA»






















7.1- Erregimenaren ideia orokorrak: ezkontideei eta izatezko bikoteei
aplikagarri


Badakigunez, egun indarrean dago Eusko Legebiltzarrak onartutako 3/1992
Legea,Euskal Herriko Foru Zuzenbide Zibilari buruzkoa(aurrerantzean EHFZZL);
lurralde-aplikazio eremua mugatua duena, Bizkaiko zati handi bati eta Arabako
zenbait udalerriei zuzendua. Lege hau 1999ko azaroak 26ko Legeak osatu zuen,
Gipuzkoako araudia jasoz. Hala ere, kontuan hartu behar da Gipuzkoan ez dagoela
ezkontzaren eraentza ekonomikoari buruzko berezko araurik. Hori dela eta,
Gipuzkoan Kode zibila aplikatuko da ezkontzaren eraentza ekonomikoari
dagokionez.

Bizkaiko eta Arabako Foru-zuzenbidean, ezkontideenordezko
eraentzaekonomikoaondasunen foru-komunikazioada. Instituzio hau Bizkaiko
Jaurerriko Foruetan jaso egin zen XV eta XVI. mendeetan (Foru Zaharra eta Foru
Berria, hurrenez hurren). XX. mendean, eranskinen egitasmoak Bizkaian eta
Araban kale egin eta gero, 1959an Bizkaiko eta Arabako Foru-zuzenbide zibilari
buruzko Konpilazioa onartu zen, eta bertan ere aztertzea dagokigun instituzioa
arautu egin zen, 1526ko Foru Berriak ezarritakoari jarraiki. Gaur egun, EHFZZL
93-111 artikuluetan arautzen da. Nahiz eta instituzio hauek arautzen dituen
LegeakEuskal HerrikoForu-zuzenbide zibila aipatu, ondasunen foru-komunikazioa
Bizkaiko eta Arabako Zuzenbideak arautako berezko figura da, Bizkaiko lur lauan
aplikagarri suertatzen dena (Kode zibilpean geratzen diren hiribilduak kanpo
utziz, adb. Bilbo), eta baita Arabako udalerriak diren Laudion eta Aramaion
(Legearen 5. eta h. art.; eta 146. art.). Argitu behar da, hala ere, Bizkaiko
lur lauan erregimen hau Legeak ordezkotzat ezartzen duena dela. Horrek ez du
esan nahi beste edonongo bikotek ezin duela erregimen hau aukeratu. Egin
dezake, ikusiko dugun bezala. Baina ez badu egiten, legezko ordezko erregimen
gisa ez zaio foru-komunikazioa egokituko Bizkaiko auzotasun forudunarekin
konexiorik ez badago.
Bizkaiko eta Arabako Foru-zuzenbide zibilaren eremupean jasotako arauen
aplikagarritasuna, ezkontzaren ondarezko efektuei dagokienez, Kode zibileko
9.2. artikuluak ezarritakoak bideratzen du. Arau hau Espainiako Nazioarteko
Zuzenbide pribatuko xedapena da eta Espainian indarrean dauden ezkontza
eraentza ekonomikoen aplikagarritasuna finkatzen du; baita beste herrialdeetan
arautzen direnena ere. Hala ere, euskal legegileak EHFFZL 94. artikuluan gai
hau erregulatzen du [Itunik ez dagoenean, hurrengo kasuotan ulertuko da
ezkongaiak foru-komunikaziopean ezkontzen direla: biak bizkaitar forudun
direnean; biok auzotasun hori ez dutenean, batera bizitzeko aukeratu duten
lehenengo ohiko bizilekua lur lauan badago; eta egoitza hori ez badute, lur
lauan ezkondu badira]. Azken arau honen edukia KZ 9.2. artikuluarenaren
antzekoa da, baina ezberdintasunak badaude bien artean. KZ 9.2. artikuluak
ahalbidetzen du ezkontideek (auzotasun zibila ezberdina badute) erabakitzea
(muga batzuekin), “agiri autentikoan”, euren ezkontzari aplikagarria izango
zaion araudia. Aukera hori ez du EHFZZL 94. artikuluak aurreikusten baina, hala
ere, hemengo bikoteei ere aplikatzen zaie: aukeratu ahal izango dute ezkontza
kapitulazioetan nahi duten erregimena, hemengoa ez bada ere. Eta bikote esaten
dugunean, zentzu zabalean esaten dugu. Izan ere, mendetan zehar ezkontideei
erreserbatutako eremua izan bada honako hau, Euskal Autonomia Erkidegoan,
2003ko Izatezko Bikoteei Buruzko Legea onartu zenetik, hauek ere badute aukera,
1992ko Legearekiko eman den asimilazio-berdintze agindua dela eta (9.
artikulua), Kode zibilak arautzen dituen erregimenez gain foru-komunikazioa
hautatzeko (inskribatuak badaude, jakina). Hala agertzen da jasoa, gainera,
izatezko bikoteen erregistroan bertan, erregimen bakoitzarekiko inprimaki bat
baitago eskuragarri.
Bizkaian, Foru-zuzenbidepean eta Kode Zibilpean dauden lurraldeen arteko
gertutasun geografikoa dela eta, maiz ezkontza “mistoak” sortzen dira
(ezkontide batek auzotasun foruduna dauka eta besteak forugabea). Kasu hauetan,
aplikagarria izango den legedia erabaki beharra dago. Arazoak barne edo kanpo
mailakoak izan daitezke, baldin eta Espainian indarrean dauden ordenamendu
zibilekiko eremuan edo eta atzerriko ordenamenduekiko ematen baldin bada
aipatutako dikotomia. Barne mailako arazoei gagozkiola, gatazkak erkidego-
barnekoak edo erkidegoen artekoak izan daitezke, baldin eta autonomia erkidego
beraren baitan dauden ordenamenduen artean edo eta autonomia erkidego
ezberdinetan indarrean dauden artean sortu badira.


7.2.Ezkontza-eraentza ekonomikoaren printzipioak Bizkaiko Zuzenbide zibilean


Foru-komunikazioa bera aztertzen hasi baino lehen, ezkontideen (edo
bikotekideen) arteko ondarezko harremanei buruzko printzipio orokorrak aipatu
behar dira. Eremu honetan, printzipio garrantzitsuena hauxe da:ezkontideek
duten askatasuna ondasunen eraentza finkatzeko. Printzipio honen arabera,
ezkontideek ezkontzari aplikagarri suertatuko zaion eraentza aukera dezakete,
ezkontza ospatu aurretik edo ostean, EHFZZL 93.1. artikuluaren arabera. Aukera
hau egikaritzeko, beharrezkoa da ezkontza kapitulazioak erabiltzea (93.1 eta 2.
art). Horrek esan nahi du, Bizkaiko eta Arabako Foru-zuzenbidepean dauden
pertsonek ez dutela, derrigorrez, foru-komunikazioa aukeratu behar, komunitate-
eraentza izaki. Irabazpidezko eraentza edo eta banaketakoa hautatu dezakete,
baina, orduan, Kode zibila aplikatuko zaie ordezko araudi den heinean, EHFZZL-
k ez baitu horrelako eraentzarik erregulatzen. Inskribatutako izatezko
bikoteekin, gauza bera. Ez dute derrigorrez erregimen bat aukeratu behar eta,
aukeratzekotan, ez dute, nahitaez, foru-komunikazioa hautatu beharko
bizkaitarrak badira. Nahi badute egin dezakete, askatasun osoz. Inprimakia bete
eta inskripzioan jasoko da eurek, bikote moduan, duten erregimena zein den.
Ondorioz, disolbatzerakoan ere, bikote-harremanaren alde ekonomikoa hautatuko
erregimenaren bitartez likidatu beharko da.
Halaber, posible da foru-komunikazioaren aspektu batzuk aldatzea. Hala,
ezkontideek ondasun bat edo batzuk komunitatearen eremutik atera ditzakete edo
eta legez ezarrita dagoen likidazio sistema aldatu.
Legeak bakarrik jaso egiten du ezkontza-eraentza askatasunez aukeratzeko
printzipioa, baina askatasun horrek baditu muga zehatzak. Muga hauetariko
batzuk arau bakanetan jasotzen dira, bai euskal Legean baita Kode zibilean ere
(ezkontideen arteko berdintasun printzipioaren errespetua, adibidez); eta beste
batzuk ezkontzaren eraentza ekonomikoaren egiturari erreparatuta antzematen
dira, bai orokorrean baita foru-komunikazioari soilik begiratuta ere.




7.3.-Ondasunen foru-komunikazioaren elementuak
Ondasunen foru-komunikazioadefinitzekotan, berau ezkontzaren eraentza
ekonomikoa dela esan beharra dago, zeinaren bidez komunitate bat eratzen den
ezkontideen ondasun guztien gainean, ondarezko masa ezberdinez osatua, batera
kudeatua eta, disoluzio, likidazio eta partizio fasean sistema alternatibo bati
lotutakoa, funtsean, aktiboari dagokionez.

Ezkontzaren eraentza ekonomikoa den heinean, ondasunen foru-komunikazioaren
baitanhiru elementubereiz daitezke:

a)Komunitate-eraentza da. Ezkontideen ondasunek ondarezko masa bakarra osatzen
dute eta masa horren titulartasuna biei dagokie, ondasunen komunitate gisa
konfiguratzen baita, nahiz eta sozietatearen berezko ezaugarri batzuk izan.
Zehazki, ezkontza-lotura indarrean dagoen bitartean, foru-komunikazioak
komunitate unibertsal baten funtzionamendua dauka, berezitasun batzuekin,sui
generiskomunitate unibertsala baita.

b)“Unibertsaltasunaren” aldeko joera dago. Aipatu komunitate unibertsalean
ezkontideen ondasun guztiak sartzen dira, EHFFZL 95.1. artikuluak dioenari
jarraiki:Foru-komunikazioaren bidez ezkontideek erdibana izango dituzte ondasun
mugiezin edo mugikor guztiak, ondasunon jatorria dena delakoa dela, batenak
zein bestearenak izan, berdin ezkontzara bakoitzak ekarritakoak zein ezkontzan
zehar irabazitakoak, ondasunok dauden lekuak zerikusirik ez duela.

c)“Alternatibotasun” faktorea ere badago. Ezkontza ospatzen den momentutik
aurrera sortzen den komunitate unibertsalak ez du modu berean funtzionatzen
ezkontzak dirauen bitartean. Izan ere, ezkontzak biziko dituen inguruabarren
arabera, komunitate ezberdinen aurrean aurki baikaitezke berau osatzen duten
ondasun kopuruari begira:
a’)
Eraentza finkatzen da. Ezkontza lotura disolbatu egiten bada ezkontide bat hil
delako, seme-alaba komunak egonik, komunitateak izaera unibertsala izango du;
hau da, ezkontideen ondasun guztiak, bai kostubidez eskuratutakoak (soldatak,
enpresazko irabaziak, etab…), baita doan eskuratutakoak ere (oinordetzak,
dohaintzak, etab…), komunitatean sartuko dira eta erdi bana zatituko dira
ezkontide alargunaren eta hildako ezkontidearen oinordekoen artean. Euskal
Autonomia Erkidegoko Justizia Auzitegi Nagusiaren 1994-4-12ko epaiak zioen
bezala (RJ 1997/2732), ezkontide bati doan emandako ondasunek (kasu hartan
balio handiko dotea) foru-komunikazioa osatzen dute ezkontza ondorengotza
edukita disolbatzen bada.
b')Eraentza ez da finkatzen.Aldiz, ezkontza ezkontide baten heriotza dela eta
disolbatzen bada, ondorengorik gabe, edo eta beste kausa bat dela medio
amaitzen bada lotura, adibidez banaketa edo dibortzioa dela eta, komunitatea
irabazitako ondasunetara mugatuko da, ezkontide bakoitzak ezkontzara ekarritako
ondasunak eta dohainik eskuratutakoak kanpo utziz. Dibortzio kasuetarako, ez
dago ezkontideen artean inolako parte hartzerik elkarbizitzarekin inolako
harremanik ez duten ondasunei dagokionez, “familiako ondasunen” kasua,
esaterako.

Alternatibotasun hau, badiogu, disoluzio eta likidazio faseetan ematen da;
baina bere garrantzia ere badu eraentzak indarrean dirauen bitartean, bi
likidazio moduak ahalbidetu behar baitira.
7.4.-Ondasun masak ezkontza-eraentzaren baitan


1. Ondarezko masak


Nahiz eta, printzipioz, ezkontideen ondasun guztiak komunitate bakar baten
baitan bildu, horrek ez du esan nahi ondasunen arteko ezberdintasun guztiak
ezabatzen direnik, eraentza finkatzen den ala ez kontuan hartuta, posible baita
berau zatitzea. Horregatik, esan dezakegu ezkontza-loturak indarrean dirauen
bitarteansui generiskomunitate unibertsal baten aurrean gaudela. Ondasun masak
ezberdintzea Legearen 97. artikuluak aurreikusten du:Foru-komunikazioan,
irabazitako eta ezkontide bakoitzak ekarritako ondasunen arteko bereizkuntza,
legeria zibil orokorrak irabazpidezko ondasunetarako eta bakarrekoetarako
ematen dituen arauei jarraituz egingo da.Finean, eraentza indarrean dagoen
bitartean, hiru ondasun masa bereizten dira, eta euren konposaketa Kode zibilak
irabazpidezko ondasunen eta ondasun pribatiboen artean egiten duen bereizketa
berak zehazten du: 1) Irabazitako ondasunak; 2) Ezkontide baten ondasun
pribatiboak; 3) Beste ezkontidearen ondasun pribatiboak.

Zergatik bereizten dira hiru ondasun-masa, ordea, komunitate unibertsal baten
aurrean bagaude? Erantzuna ulergarria da dibortzioaren hipotesia abiapuntu
hartuta. Kasu honetan, esan dugun bezala, eraentzaren likidazioa komunitatea
irabazpidezkoa balitz bezala egiten da. Ezkontide bakoitzak berreskuratzen ditu
ezkontzara ekarritako ondasunak eta doan eskuratutakoak. Operazio hau egiteko,
beharrezkoa da ezkontzak indarrean dirauen bitartean ere, ondasun mota
ezberdinak bereiztea. Bestela, likidazio fasean ez genuke jakingo ondasun
bakoitzak zein izaera duen, pribatiboa edo irabazpidezkoa. Gainera, ezkontzak
indarrean dirauen bitartean, eta likidazio eta banaketa sistema posibleak
kontuan hartuz, kudeaketari eta zorrengatiko erantzukizunari buruzko arauak ez
dira berdin-berdinak izango irabazitako ondasunei edo eta pribatiboei
bagagozkio.

2. Komunitatetik baztertutako ondasunak


Printzipioz, komunitateak “unibertsaltasun” joera daukala jakina da. Hala ere,
aipatu beharra dagoondasun zehatz batzuk komunitatetik kanpogeratzen direla
(nahiz eta komunikazioa finkatu eta ezkontideen ondasun “guztiak” bertan
bildu). Bazterketa hori bi arrazoi dela medio gerta daiteke: lehenik, ondasun
batzuen izaerak berak ekiditen du beroiek komunitate baten baitan kokatzea
(kasu honetan, komunitate unibertsala). Ondasun hauek pertsonari atxikitakoak
dira, adibidez, nortasunaren ondasun bat urratzeagatik jasotako kalte-ordaina.
Bigarrenik, kontuan hartu behar da interesdunen borondateak (ezkontideenak zein
hirugarren pertsonenak) ondasun batzuk komunitatetik kanpo geratzea ahalbidetu
dezakeela. Posible da, beraz, ezkontideek ezkontza-kapitulazioetan ituntzea,
adibidez, ezkontide batek oinordetza bidez eskuratutako etxebizitza haren
ondare pribatiboan geratzea, nahiz eta gerora eraentza finkatua gelditu.
Foru-komunikazioari dagokionez,bizitza aseguruaren arazoa jartzen da mahai
gainean. Zein puntu arte da onargarria bizitza aseguru baten bitartez
ezkontideen ondasun guztien gainean legez ezarritako banaketa eraentza ekiditea
edo desbideratzea? Neurri batean, bizitza aseguru bat kontratatzeak ezkontide
bat onuraduna izanik, banaketatik erdibana ondasun batzuk baztertzea ekar
dezake, foru-komunikazioaren eraentzaren ideia orokorraren aurka. Hala ere,
badaude pisuzko argudioak bizitza aseguruak onargarriak direla estimatzeko,
beti ere ezkontideek familiari ziurtasun ekonomikoa eskaintzearren burutzen
badituzte. Bizitza asegurua aurreikuspeneko egintza gisa konfiguratzen da,
baina ez luke efektu hori lortuko eraentzaren banaketan sartu beharko balitz
ezkontide alargunak –aseguruaren onuradun gisa- jasotako ordaina.

7.5. Komunitatearen kudeaketa bateratua


1. Printzipio orokorra


Foru-komunikazioaren eraentzan abiapuntu gisa hartzen daezkontideen ondasunak
kudeatzeko bion baimena galdatzea, ondasunok irabazitakoak nahiz ezkontide
bakoitzak ekarritakoak izan. Legegileak printzipio hau era zabalean jasotzera
jo du, EHFZZL 99 eta 101. artikuluek islatzen duten bezala. Bereziki
esanguratsua da ezkontideenak diren ondasunak xedatzeko derrigorrez bion
baimena behar izatea (99.1. art). Horrek esan nahi du, bi ezkontideen baimena
beharko dela baita ere ezkondu aurretik ezkontide batenak ziren ondasunak eta
gerora berak doan jaso dituenak xedatzeko. Bi ezkontideen baimena galdatzen
duten egintzen artean ezkontide bakar baten ondasun bat erosteko aukera baten
emakida egongo litzateke, Euskal Autonomia Erkidegoko Justizia Auzitegi
Nagusiaren 1995-9-7 epaiak adierazi zuen bezala (RJ 1997/2873). Hala ere,
onartu egiten da ezkontide batek bestea ordezkatuz jardutea edo eta ezkontide
batek besteak eginiko egintzak ‘ondoren’ berrestea.


2. Ezkontideek bakarka jarduteko dituzten esparruak.


Nahiz eta foru-komunikazioaren ardatza kudeaketa bateratua izan (bai
irabazitako ondasunen gainean administrazio egintzak burutzeko, baita ondasun
guztien gaineko xedapenezkoak egiteko ere), aitortu egiten zaizkie ezkontideei
bakarka aritzeko zenbait esparru: 1) Ezkontide bakoitzaren ondasunen
administrazioa (100. art); 2) Dirua eta balio higikorrak xedatzeko egintzak
(99.3. art); 3)Mortis causaxedatzeko egintzak; 4) Ondasunak eta eskubideak
erostea eta eskuratzea; 5) Ezkontide bakoitzaren kreditu eskubideak norberak
egikaritzea; 6) Enpresa jarduera baten eremupean ondasunak xedatzea, gutxienez
komertzioari dagokionez (MK 6. art); 7) Ezkontide baten onuran eskainitako
jaraunspena onartzea eta dagozkion banaketa operazioak egikaritzea, Euskal
Autonomia Erkidegoko Justizia Auzitegi Nagusiaren 1999-7-7 epaiak dioen bezala
(RJ 1999/5607).










7.6.- Ezkontideen zorrak


1. Zor komunak eta banakako zorrak komunitatean
Ezkontideen zorrei gagozkiola, jarduera bateratuaren printzipioa ez da zorrotz
jarraitzen. Euren askatasun pertsonala eta ondarezkoa egikaritzean,edozein
ezkontidek aurrera eraman ditzake, bere kabuz, zorrak dakartzaten egintzak.
Adibidez, ezkontide batek delitu bat egiten badu, bere gain erantzukizun zibila
sortuko da, nahiz eta beste ezkontidearen baimenik gabe jokatu.
Garrantzitsuena, beraz, egintza juridiko horietatik eratorritako ondorio
juridikoak dira, hots; zorrak sortu ostean, eurekiko ezkontideen zein ondasunek
erantzungo duten zehaztea.
Bizkaiko eraentzan, komunitatearen pasiboa zein den zehazteko hainbat irizpide
hartu behar da kontuan, ezkontideei dagozkien zorrak egituratzearren. Irizpide
horien artean bi aipatu daitezke: lehenik, zorra bakarka edo batera sortu den;
eta, bigarrenik, zorra zein motatako gastuari dagokion. Bi irizpideok
konbinatuta,bost motatako zorrakaurki daitezke:
1) Ezkontzaren kargak, esanbidez EHFZZL 98. artikuluak aipatzen dituena.
2) Bi ezkontideek batera sortutako zorrak
3) Bakarka sortutako irabazpidezko zorrak
4) Ezkontide bakoitzaren zor pribatiboak
5) Ezkontza ospatu aurretik sortutako zorrak edo dohaintza zein oinordetza dela
medio sortutakoak


1)Ezkontzaren kargei (edo familia kargei)dagokionez -EHFZZL 98. artikuluan
arautuak-, esan beharra dago 1992ko uztailaren 1eko Legeak ez dituela
definitzen. Horregatik, derrigorrezkoa suertatzen da ordezko Zuzenbidera
jotzea, eta, bereziki, Kode zibilaren 1.362.1. artikuluak dionera. Doktrinaren
iritziz, artikulu honek jasotzen du ezkontzaren edo familiaren kargen
kontzeptua. Ez dira ezkontideen zor komun guztiak, baizik eta elkarbizitzari
zuzenki lotuta agertzen direnak. Hori dela eta, legegileak zor hauen aurrean
erantzukizun sistema zorrotza ezarri egin du (elikadura, heziketa, telefonoa,
ura, argia, berogailua…).
Erantzukizun maila bi daude ezkontzaren kargei dagozkien zorren aurrean:
irabazitako ondasunen erantzukizun zuzena eta ezkontide bakoitzarenak diren
ondasun pribatiboen ordezko erantzukizuna, komunak nahiko ez direnean. Azken
hauen erantzukizuna ezkontide bakoitzaren ondarearekiko proportzionala da,
gainera. Beraz, ondasun gehiago dituen ezkontideak gehiago ordainduko du zor
hauen aurrean. Sistema hau zuzena dirudien arren, dakartzan zailtasun
praktikoak agerikoak dira frogari dagokionez.






2) Bigarren taldeko zorrak
ezkontideek batera edo batak bestearen oniritziarekinsortutakoak dira. Euskal
Legeak ez ditu aipatzen. Hala ere, zor hauen gaineko erantzukizun sistema
honako hau izango da: ezkontideen ondasun guztiek erantzungo dute euren
aurrean. Bi ezkontideek sortu badituzte zor hauek, logikoa da biek erantzun
behar izatea. Hartzekodunaren aurrean erantzukizuna solidarioa izango da.
Barne-mailan, ordea, erantzukizuna erdibana izango da. Hartzekodunari gehiago
ordaindu dion ezkontideak besteari erreklamatu ahalko dio dagokion zatia
ordaintzea.
3) Betebeharren hirugarren multzoa
ezkontide bakar batek sortutako zor komunekosatzen dute. Dirudienez, EHFZZL-
k ez ditu zor hauek aurreikusten eta, Legearen 102. artikuluari jarraiki,
pentsa genezake, gainera, zor horiek eragin dituen ezkontidearen zor
pertsonalak direla, arauabeste ezkontidearen baimenik gabe egindako zorrak eta
betebeharrakaipatzen baititu. Euskal Legearen azaleko analisi bat egingo
balitz, pentsa liteke Bizkaiko Zuzenbideak faktore subjektiboa bakarrik hartzen
duela kontuan, hau da, ezkontideetatik zeinek eragin duen zorra. Hala,
ezkontide bakar batek bere kabuz sortu badu zorra, erantzukizuna ez da izango
zor komunentzat aurreikusitakoa. Era berean, soilik bi ezkontideek parte
hartzen dutenean zorraren sorreran izango du hark izaera komuna. Ondorio hau ez
da zuzena.Suposa dezagun ezkontide bat dentista dela. Komunitate-eraentzaren
eraginez, bere jarduera profesionaletik jasotako irabaziak komunak egingo dira,
ondasun irabaziak baitira. Beraz, bere profesioa egikaritzen badu alokatutako
pisu batean eta atzeratutako errentak ordaindu behar baditu, ez litzateke
logikoa izango zor hori komuna izatea? Hipotesi honi eta beste batzuei“ubi
emolumentum ibi onus”latinezko esapidea aplikatu beharko litzaieke. Euskal
Legearen 102.2. eta 109.3 artikuluetatik zera ondoriozta daiteke, beraz:
familiaren interesa ukitzen duten esparruetan ezkontide bakar batek eragindako
zorrak komunak izango dira. Bestalde, Legearen 98. artikulua aipatu beharra
dago, ezkontzaren kargei buruzkoa; izan ere, arau horrek ez baititu derrigorrez
lotzen zor komunak soilik bi ezkontideek eragindakoekin. Are kontrakoa. Arau
horretatik bi ondorio atera daitezke: lehenik, ondare komuna lotzeko ez dela
beharrezkoa bi ezkontideek batera jardutea; eta, bigarrenik, gastuaren kausari
erreparatu behar zaiola erantzukizun sistema zein izango den zehazteko.
Irizpide subjektiboa eta objektiboa uztartuz. Gogoeta hauek kontuan hartuta,
beraz, adierazi daiteke irabazpidezko sozietatearen baitan zor komunak direnak
foru-komunikazioan ere zor komunak izango direla. Talde honetan komertzioa
egikaritzetik eratorritako zorrak ere barnebiltzen dira.
4) Laugarren taldea
ezkontide bakoitzaren zor pertsonalekosatzen dute, hurrengo atalean sakonago
aztertuko ditugunak.
5) Bosgarren eta azken taldea zor pertsonal mota “berezi” batzuk osatzen dute:
ezkondu aurretik ezkontide batek eragindako zorrak eta oinordetzak zein
dohaintzak grabatzen dituztenak. Printzipioz, zor hauek ez dute komunitatean
eraginik izango eta, horregatik, ezkontide bakoitzaren zor pertsonal gisa
kontsidera daitezke. Adibidez, suposa dezagun ezkontide batek mailegu bat
eskatu zuela Zuzenbide ikasketak burutzeko ezkongabea zenean. Komunitatea
gerora sortu denez, zor hori eragin zuen ezkontidearena izango da soilik. Gauza
bera esan daiteke ezkontide bat ukitzen duen oinordetza grabatzen duten zorrei
buruz. Printzipioz, izaera pertsonala dute.






2. Ezkontide baten zorrengatiko erantzukizuna (EHFZZLko 102. art)


Euskal Legearen 102. artikulua konplexua da. Ezkontide baten zor pertsonalei
aurre egitekokanpo-erantzukizun sistemabat diseinatzen du, funtsean, zor
pertsonalengatiko erantzukizuna mugatzea helburu izanik. Zailtasun praktiko
gehien sor ditzakeen afera dugu hau, Legeak iluntasun nahiko uzten baititu
agerian eta suposatu oso gatazkatsua baita.
Zehaztu beharreko lehenengokontzeptua zor pertsonalei dagokienada. EHFZZL-k ez
digu esaten noiz gauden mota honetako zor baten aurrean. Legegilea 102.
artikuluak aurreikusten duen sistema ezkontide batek bestearen baimenik gabe
eragindako zorrari aplikatuko zaiola adieraztera mugatzen da. Baina, ikusi
dugun bezala, irizpide subjektiboa ez da nahikoa zorraren izaera zehazteko;
hala azpimarratzen du Bizkaiko Probintzia Entzutegiak 1992-5-15 epaian (AC
1992/680). Zehaztea, beraz, bazterketaren bidez gauzatuko da; zor komunak edo
irabazpidezkoak zeintzuk diren definitu ondoren, beste guztiak zor pertsonalak
direla adieraztea nahikoa izango da. Azken hauen adibide dira hurrengo
hipotesiak: delitu batetik eratorritako erantzukizuna, administraziozko urratze
batetik sortutakoa, kontratuz kanpoko zorrak –beti ere komunitateari onurarik
ez badakarkiote-, edo eta interes pertsonal soilak gidatuta eragindakoak,
adibidez, masaje etxe batean eginiko gastuak.
Indarrean dagoen sisteman, 102. artikuluko lehenengo erregelak zera dio:Zorpetu
ez den ezkontidearen ondasunak beti geratuko dira erantzukizunetik kanpo.Horrek
esan nahi du ezkontide baten zor pertsonalengatikez dutela inoiz beste
ezkontidearen ondasun pribatiboek erantzungo: hau da, ezkondu aurretik zituen
edo eta dohaintza zein oinordetza bidez eskuratutakoak.
Artikulu horren arabera, zor pertsonalengatiko bahitura zorduna ez den
ezkontideari jakinarazi behar zaio.Honek hiru aukera ezberdin ditu eskura: 1)
Lehenik, bahitura eta ondasunen exekuzioa baimendu dezake, dena delakoa izan
bere izaera eta kopurua. 2) Bigarrenik, ondasunen foru-komunikazioa disolbatzea
eska dezake. 3) Eta hirugarrenik, nahiz eta aukera hau eztabaidagarria den,
eska dezake bahitura zorpeko ezkontidearen ondasun pertsonalen eta irabazitako
ondasun guztien balioaren erdira murriztea. Arauak, izatez, erantzukizunari
buruz aritzean “zorpekoaren erdi komunikatua” aipatzen du. Erregela
hauekProzedura Zibileko Legeko 541. artikuluakaurreikusten duenarekin lotu
daitezke, artikulu honek zor pertsonalengatik ondasun komunak bahitzen diren
suposatuetarako zorpekoa ez den ezkontideari eskaintzen baitio ezkontza-
eraentza disolbatzeko aukera. Kasu horretan,auzitegiak, ezkontideei entzun
ondoren, ondarearen banaketari buruz dagokiona ebatziko du, eta, bere kasuan,
Lege honek xedatzen duenaren arabera burutzea erabakiko du, bitartean ondasun
komunen gaineko exekuzioa etenaz.Xedapen honek 1881eko Prozedura Zibileko
Legepean sortutako zalantzak konpondu gabe uzten ditu.
Prozedurariberari bagagozkio, printzipioz, posible da komunitatearen likidazioa
eta banaketa egitea: 1) Prozesuari gehitutako ezkontideen akordio bidez. 2)
Kontrako kasuan, Prozedura Zibileko 806-810 artikuluak aplikatuko dira, edozein
komunitatezko ezkontza-eraentza ekonomiko banatzeko prozedura finkatzen
dutenak. Logikoena litzateke, exekuzioa daraman Epailearen aurrean hastea
prozedura hau, eta honek ezkontideengan luzatzeko maniobrak atzemango balitu,
berau bukatutzat jo lezake, ondasun komunen gaineko bahitura mantenduz.


7.7. Komunitatearen disoluzioa, likidazioa eta partizioa


Ikuspegi metodologiko batetik, ezkontza-krisialdiak deitutakoen (banaketa,
dibortzioa edo deuseztasuna) eta foru-komunikazioaren arteko harremana, Kode
zibilak araututako figura batzuen eta Foru-zuzenbide zibilak jasotako beste
baten arteko harremana da. Hala, aipatu beharra dago Zuzenbide komunean eta
Bizkaiko Zuzenbidean planteatzen diren arazoak eta hauei eskaintzen zaizkien
konponbideak oso antzekoak direla. Lehenik, jakina den bezala, banaketa,
deuseztasuna eta dibortzioari buruzko araudia Kode zibilean jasotzen da,
EHFZZL-k ez baitu halakorik arautzen, Espainiako Konstituzioak ezarritako
eskuduntza banaketari jarraiki. Bigarrenik, Foru-komunikazioa bera
irabazpidezko sozietate gisa konfiguratzen da banaketa, deuseztasun eta
dibortzio kasuetan. Kode zibila aplikatuko zaio hipotesi horiei, Espainiako
ordezko zuzenbide orokorra den heinean.
Foru-komunikazioak aurkezten duen berezitasunik nabarmenena, ziur asko, fase
honetan ematen denalternatibotasunada. Eraentza disolbatzeko kausaren bat
existitzen denean, inguruabarren arabera, eraentza likidatzeko eta banatzeko bi
modu daude: lehenengoa, komunitate unibertsal gisa eta bigarrena, irabazpidezko
sozietate soil bezala.


1. Eraentza disolbatzeko kausak


Komunitatezko beste edozein ezkontza-eraentza ekonomiko disolbatzen den
kausengatik disolbatzen da ere foru-komunikazioa. Kausen zerrenda Legearen 95.
2 eta 3. artikuluan jasotzen da: ezkontza krisialdiak (banaketa, deuseztasuna
eta dibortzioa), ezkontza-kapitulazioak esleitzea eraentza aldatuz, eta
judiziozko adierazpen zuzena ezkontide batek, ezkontza-ekonomiarentzat
anormalak diren egoeratan, luzatutako eskaeraren ondorioz (beste ezkontidearen
ezgaitasuna, izatezko banaketa, etab…). Kausa hauei gehitu beharko litzaieke
ezkontide baten heriotza eta 102. artikuluan aurreikusten den zor
pertsonalengatiko exekuzioa.

2. Disoluzioaren efektuak


a) Komunitatea amaitzea
Disoluzio kausekeraentza amaitzeaeragiten dute. Foru-komunikazioa arautzen
duten xedapenak ez dira jada aplikatuko. Ezkontideek (edo euren oinordekoek)
data horretatik aurrera eskuratzen dituzten ondasunak ez dira komunikatuko,
euren titulartasuna pribatiboa izango baita. Disoluzio data da, beraz,
komunitatean ondasun eta zor berriak sartzen ez direla erabakitzen duen
inflexio puntua. Disoluzioaz geroztik sortzen den egoeran garrantzi handia
dute, hala ere, kasuan ematen diren betekizun zehatzak. Aplikazio orokorreko
erregelak ezarri badaitezke ere, suposatu bakoitzean aurkezten diren
berezitasunek pisu handia izango dute, printzipio orokorrak moldatzeko
adinakoa. Inguruabar hauen artean azpimarragarria da foru-komunikazioa
finkatzea edo ez finkatzea, baita komisarioaren existentzia, disoluzio kausa
bera, ezkontza-ondarearen konposaketa, etab.




b) Foru-komunikazio ondorengo komunitatea
Disoluzioaz geroztik, ondare komuna osatzen duten ondasunak ez dira
automatikoki ezkontide bakoitzaren (edo eta bere oinordekoen) ondare
pertsonalera igarotzen. Lehenago, likidazio eta banaketa fase ireki egin behar
da. Operazio hauek bukatu arte (maiz atzeratu egiten dira, adibidez, ezkontide
alarguna hil arte),komunitate egoera juridikoamantendu egiten da, nahiz eta
disoluzio datatik aurrera ezkontideek (edo euren oinordekoek) eskuratzen
dituzten ondasunek izaera pertsonala eduki. Egoera horriforu-komunikazio
ondorengo komunitateaderitzo, eta foru-komunikazioa arautzen duten arauak ez
diren beste batzuek erregulatuko dituzte haren kudeaketa eta zorrengatiko
erantzukizun sistema.

3. Komunitatea likidatzea eta banatzea


Ondasunen foru-komunikazioaren likidazioa eta banaketa, aipatutako
alternatibotasunari jarraiki, bi sistema ezberdinen arabera egingo da, eraentza
bera finkatzen den ala ez kontutan hartuta:finkatze-sistemaedoez finkatze-
sistema. Edozein kasutan, banatuko dena komunitate bat izango da, baina ez du
hedadura bera izango eraentza finkatzen bada edo ez bada finkatzen. Eraentza
finkatzen bada komunitatea unibertsala izango da eta eraentza finkatzen ez
bada, mugatua. Horregatik, burutu beharreko operazioak baita aplikagarri
suertatzen diren printzipioak ere berberak izango dira bi hipotesietan,
berezitasun esanguratsu batzuk kenduta.
Banaketa operazioei dagokienez, aplikatuko zaizkie, lehenbizi, foru-
komunikazioaren arau espezifikoak. Bigarrenik, euskal Legearen 102.2. eta Kode
zibileko 1.410. artikuluek agintzen duten bezala, aplikagarri suertatuko
zaizkie jaraunspen komunitatearen banaketa erregulatzen duten xedapenak.
Erremisio hau Kode zibilekoarau substantiboeiegina dagoela ulertu beharra dago
(EHFZZL-k ez baitu halako xedapenik, 58, 63 eta 64. artikuluetan jasotakoa
salbuetsiz).Prozedurazko araueibagagozkio, kontuan hartu behar da Prozedura
Zibileko Legean (806. eta h. art.) badagoelaad hocprozedura bat ezkontza-
eraentza ekonomikoa banatzeko, foru-komunikazioari erabat aplikagarria
suertatzen zaiona. Prozedurak, ondo bereizitako bi fase ditu (jaraunspenaren
banaketan baino bereiziagoak): lehenengo fasea, inbentarioa zehazteko eta,
bigarrena, ondasunak banatzeko.
Hala ere, ezkontideek legegileak komunitatea likidatzeko eta banatzeko
aurreikusten dituen arauak alda ditzakete.Adostasuneanoinarritutako bide honek
kasu konkretuari hobeto egokitzen zaizkion soluzioak aurkitzea ahalbidetuko du.
Ezkontza-eraentza ekonomikoaren eremuan, ezkontideen adostasunak
antolatzekomodu ezberdinakdaude: 1. Ezkontza-kapitulazioak dira akordio horiek
plazaratzeko tresna erabiliena ezkontza-lotura egoera normal batean dagoenean.
2. Ezkontza-krisialdietan, berriz, hitzarmen arautzailea, zeinaren parte bat
ezkontza-eraentza ekonomikoaren likidazioari buruz aritzen den. 3. Ezkontideen
arteko kontratuak, zeintzuen bidez era guztietako operazio ekonomikoak egin
daitezke (adibidez, ondasun baten salerosketa, dohaintza bat, etab.). 4. Foru-
komunikazioaren likidazio eta banaketa operazioak, izan ere, ezkontideek eurek
askatasunez banatzen eta esleitzen baitituzte ondasunak, adostutakoaren
arabera.


a) Komunitatea finkatzea: komunitate unibertsala
Komunitatea soilik finkatzen da ezkontza-lotura ezkontide baten heriotzagatik
disolbatzen bada eta, gainera, ezkontideen seme-alaba komunak badaude.
Alternatibotasuna Bizkaiko tradiziozko zuzenbidean tronkalekotasunak duen
garrantzian oinarritzen da. Tronkaleko onibarren titulartasuna eskuratu
dezaketen seme-alabak daudenean soilik izango da onargarria ezkontza-ondasunen
komunitate unibertsala. Seme-alabak daudenean, nahiz eta ondasun guztiak
komunikatu, tronkalekotasunaren eraginkortasunak eta senipartearen
malgutasunak, ondasunak familiatik kanpo irtetea galarazten dute, ezkontza dela
medio ondasunok beste familia-lerrora igarotzea ekidinez. Alde batetik,
tronkalekotasunaren bertutez, tronkaleko onibarrak behin betiko ezkontza
horretatik sortutako seme-alaben eskutan erori behar dira, haiek baitira
lehentasunezko lerroko senitartekoak. Bestetik, Bizkaiko zuzenbidean arautzen
den lau bosteneko senipartearen bitartez –Foru Berritik gaur egun arte etenik
gabe indarrean egon dena- alargunaren ondasun zatia seme-alabei zuzendua
geratzen da. Finean, komunitate unibertsala Bizkaiko zuzenbidearekin bat dator
seme-alabak daudenean, baina ez da horrela gertatuko beste hipotesi guztietan.
Horregatik bereizten dira suposatuok.
Ezkontideen ondasunen banaketa, foru-komunikaziotik at geratu direnak
salbuetsiz, erdi bana gauzatzen da euren artean. Erregela honek likidazioan
dagoen ondare osoaren balioan du oinarria, eta ez ondasun bakoitzaren balioaren
erdian –funtsean, Legearen 108. artikuluari jarraiki, baita banaketaren
arrazionaltasun irizpideari erreparatuta ere, ez baita gomendagarria ondasun
zehatz bat pertsona ezberdinen artean banatzea.
Tronkalekotasunakondasun higiezinei ematen dien izaerak ezkontza indarrean
dagoen bitartean dirau, baita hura disolbatzen denean ere. Tronkalekotasuna
babesten duten arauek, onibarrak familiari lotuz, ezkontza-eraentza ekonomikoa
arautzen duten erregelekin bat egiten dute. Sistemaren ardatza tronkalekotasuna
arautzen duten erregelek osatzen dute, posible den heinean ezarritako ezkontza-
eraentza ekonomikoari dagozkion xedapenak mantenduz. Hala, Legearen 108.
artikuluak ezkontza-komunitatearen aktiboa esleitzeko eraentza ezartzen du,
tronkalekotasuna mantentzea helburu izanik.
Zor pertsonalak ordaintzeko barne eta behin betiko ekarpenari bagagozkio,
ondasunen foru-komunikazioak arau bereziak aurkezten ditu, beste komunitatezko
eraentzekin alderatuz. Komunitate unibertsala disolbatzeko kausa dena delakoa
izanik, ezkontide bakoitzaren zor pertsonalak ez dira komunikatzen, zorpeko
ezkontidearen erantzukizunpean geratzen dira. Foru-komunikazioa ez bada
finkatzen eta irabazpidezko sozietate bat bezala likidatzen bada, logikoa da
horrela izatea, Kode zibilak berak arautzen duenari jarraiki. Hala ere,
eraentza finkatzean, ondasun guztiak komunikatzen diren arren, zor
pertsonalekin ez da gauza bera gertatzen, eta zorpeko ezkontideak berak jasan
beharko ditu. Ondorio hau 102. artikuluko azken paragrafotik eta 108.
artikuluko azken paragrafotik ateratzen da, bi xedapenek likidazio operazioetan
ezkontide baten zor pertsonalengatik ordaindutakoa konputatzea galdatzen
baitute. Legegilearen aburuz, zor horiek ezkontidearen interes pertsonal
soilean oinarrituta eragin badira, komunitateari onurarik ekarri gabe, honek ez
ditu zertan jasan.






b) Komunitatea ez finkatzea: irabazpidezko sozietatea.
Komunitatea ez da finkatuko ezkontide bat hiltzean seme-alaba komunik ez
badago. Horregatik, ezkontza-loturaren krisialdi egoeratan, akordio
gehigarririk gabeko ezkontza-hitzarmenen kasuan, arrazoizko kausa dela eta
ezkontide batek disoluzioa eskatzen duen hipotesietan eta ezkontide baten
heriotza gertatuta seme-alabarik ez dagoenean, ez da komunitatea finkatzen, eta
ezkontza-eraentza ekonomikoa irabazpidezko sozietatearen araudiari jarraiki
likidatu beharko da. Konpilazioa indarrean zegoenean (testuan ez baitzen
esanbidez jasotzen), eztabaidatu egin zen dibortzioak zein motatako likidazioa
eragiten zuen, komunitate unibertsal gisakoa edo eta irabazpidezko sozietateari
zegokiona. Euskal Autonomia Erkidegoko Justizia Auzitegi Nagusiaren 1991-2-28
epaiak (RJ 1992/10281) bigarren aukera onartu zuen.
Finkatzen ez den foru-komunikazioaren likidazioari dagokionez, EHFZZL-k ez du
araudi zibil orokorraren aldeko erremisiorik egiten fase hori arautzeko.
Testuaren 109. artikuluak jasotzen ditu likidazio eta banaketa erregela
guztiak. Hala ere, logikoa da ulertzea ordezko araudi bezala, Kode zibilak
aurreikusitakoa aplikatuko dela irabazpidezko sozietateari gagozkiola.




BIBLIOGRAFIA
-ASÚA GONZÁLEZ, C. I., GIL RODRÍGUEZ, J., eta HUALDE SÁNCHEZ, J. J., "El
ejercicio de la competencia en materia civil por parte de la Comunidad Autónoma
del País Vasco",Derecho Privado y Constitución, 2, 1994, 9-34. orr.
-CELAYA IBARRA, A.:Comentario a la Ley del Derecho Civil Foral del País Vasco,
Tomo XXVI de losComentarios al Código Civil y Compilaciones Forales, M.
ALBALADEJOk zuzenduak, EDERSA, Madril, 2005.
-CELAYA IBARRA, A.:Derecho civil vasco, Deustuko Unibertsitatea, Bilbo, 1998.
-GARCÍA CANTERO, G.: "La comunicación foral como régimen supletorio en la Ley
del Parlamento Vasco de 1 de julio de 1992",Revista Jurídica de Navarra, 16,
1993, 45-60. orr.
-MARTÍN OSANTE, L. C.:El régimen económico del matrimonio. La comunicación
foral de bienes, Eusko Jaurlaritza-Marcial Pons, Madril, 1996.
-MARTÍN OSANTE, L. C.: "Conflictos de leyes en materia de régimen económico del
matrimonio desde la perspectiva del Derecho Vizcaíno",Conflictos de leyes en el
desarrollo del Derecho Civil Vasco, Bilbo, Real Sociedad Bascongada de los
Amigos del País, 1999, 199-260. orr.
-SEISDEDOS MUIÑO, A. y MARTÍN OSANTE, L. C.: "La troncalidad y el régimen
económico del matrimonio en la Ley del Derecho Civil Foral del País
Vasco"),Derechos Civiles de España, II, Madril, Banco Santander Central
Hispano, S.A. Asesoría Jurídica del Negocio-Editorial Aranzadi, 2000, 235-275.
orr.


