        281  AURKIBIDEA  KOMUNIKAZIOAREN PSIKOLOGIA     1. KOMUNIKAZIOA DEFINITZEN  2. KOMUNIKAZIOAREN TEORIAREN EREDUAK Shannon eta Weaverren informazioaren teoriaren eredua ***** Eredu zibernetikoa ***** Eredu semiotikoa Gerbnerren eredua Rolen teoriaren eredua Bi mailetako komunikazioaren eredua Eredu soziometrikoa Thayerren eredua Mucchielliren sailkapena Palo-Altoko ikerlarien komunikazio eredua  3. KOMUNIKAZIOAREN IKER EREMUA Komunikazioa eta ezagutza soziala Giza elkarreraginaren antolamendua Komunikazioa testuinguru psikosozialean Zer da komunikazioa? Hizkuntza eta pentsamendua Komunikazio ekintzaren aspektu garrantzitsuak ***** Zarata motak *****  4. KOMUNIKAZIOAREN TEORIAREN OINARRIAK, EREDU SISTEMIKOTIK 4. 1. Pertsonarteko komunikazioaren axiomak, Watzlawicken arabera Ez komunikatzearen ezintasuna Gertaeren segiden puntuaketa Eduki maila eta harreman maila Komunikazio digitala eta analogikoa Elkarreragin simetrikoa eta osagarria 4. 2. Komunikazio paradoxikoa Definizioa Paradoxa logiko-matematikoak Definizio paradoxikoak Paradoxa pragmatikoak Paradoxa pragmatikoen adibideak, Watzlawicken arabera 4. 3. Lotura bikoitzaren teoria 4. 4. Aurresate paradoxikoak 4. 5. Konfiantza: presoen dilema 4. 6. Paradoxak psikoterapian Alternatiben ilusioa Amaiera gabeko jokoa Sintomen preskribapena Batesonen pentsamendua eta ikuskera sistemikoa Familia patologikoetako kideen elkarreragina Paziente izendatua Sistema malguak eta sistema zurrunak Konnotazio positiboa Paziente eskizofrenikoa duten familiekin eskuhartze terapeutikoa Terapia teknikak          1. Mezu sintomatikoa, Lacanen ikuspegitik Irudimenezkoaren erregistroa: identitatea, irudia, ispilua, besterentzea. Erregistro sinbolikoa Errealaren erregistroa 5. KOMUNIKAZIO ANALOGIKOA Sarrera Ez-berbazko komunikazioaren alderdiak 5. 1. Kinesika Irribarrea Begirada Besoak, eskuak eta hatzak Hankak eta oinak 5. 2. Paralengoaia 5. 3. Proxemika: espazioa eta komunikazioa 5. 4. Usaimen bidezko komunikazioa 5. 5. Gorputzaren itxura 5. 6. Janzkera 5. 7. Haptika 5. 8. Inpresioen eraketa 5. 9. Ingurunearen pertzepzioa 5. 10. Irudi bidezko komunikazioa Oreka Orekaketa eta zorrozketa Irudien sintaxiaren oinarrizko legeak Ikusmen mezuaren sintaxia 5. 11. Sedukzioaz 5. 12. Ez-berbazko komunikazioaren funtzioak Sedukziorako erabiltzen diren ez-berbazko baliabide batzuk Nagusitasuna erakusteko erabiltzen diren ez-berbazko zenbait jokaera Distantzia markatzeko ez-berbazko jokaera batzuk  6. GRAFOLOGIAREN OINARRIAK 6. 1. Idatziaren antolamendu orokorra 6. 2. Idazkeraren dimentsioa Idazkera handia Idazkera ertaina Idazkera txikia Idazkera garaia Idazkera baxua Idazkera hedatua edo zabala Idazkera estutua Idazkera hazkorra Ezpatantzeko idazkera Idazkera erregularra, uniformea edo altuera berdinekoa Hari antzeko idazkera Idazkera mugitua Idazkera neurtua 6. 3. Idazkeraren forma Idazkera kaligrafikoa Idazkera tipografikoa Idazkera adornatua Idazkera bitxia edo artifiziala Idazkera angelutsua Idazkera biribildua edo kurbatsua Idazkera samurra Idazkera konplikatua Idazkera lehorra Idazkera betea 6. 4. Makurdura Idazkera makurtua Pixka bat makurturiko idazkera Idazkera tentea Idazkera alderantzikatua Makurdura desberdineko idazkera 6. 5. Idazkeraren presioa Idazkera irmoa edo tentsua Idazkera lasaia, biguna eta arina Tentsio eta sakontasun ertaineko idazkera Tentsio gogorreko eta suabeko idazkerak Idazkera sostengatua edo presio desberdineko idazkerak Idazkera astuna edo lodia Presioaren anomali patologikoak: bihurritua, hautsia eta dardarkaria 6. 6. Lerroen norabidea Goranzko idazkera Beheranzko idazkera Idazkera lerrozuzen horizontala Sugeantzeko idazkera Gorantz mailakaturiko hitzak Beherantz jositako hitzak Lerro konkaboak Lerro konbexoak Kasu bereziak 6. 7. Idazketaren abiadura Idazketaren makaltasuna eragiten duten faktoreak Idazketaren bizkortasuna eragiten duten faktoreak Abiaduraren aldaketa Idazkera zalapartaria Bizkortasunaren desberdintasunak Abiaduraren neurketarako frogak Escalaren Test Palografikoa Grafearen froga 6. 8. Hizkien jarraipena eta lotura Idazkera lotua Idazkera konbinatua Idazkera berrengantxatua Idazkera taldekatua Lotura desberdineko idazkera Idazkera deslotua Lotura lapsusak Idazkera zatikatua Obaloen eta makilen lotura Hizki larrien lotura Zangoen lotura 6. 9. Keinu angelutsuak 6. 10. Keinu kurbatsuak 6. 11. Sinadura eta errubrika 6. 12. Laburbilduz 7. Komunikazio korrontearen iragazkiak eta komunikaziorako trebetasuna  BIBLIOGRAFIA       **** KOMUNIKAZIOAREN PSIKOLOGIA ****  1. KOMUNIKAZIOA DEFINITZEN Giza bizitzarik eta gizarte eraketarik ez dago komunikaziorik gabe. Giza nortasunaren eta gizarte bizitzaren eraikuntzaren muin-muinean kokatu behar dugu komunikaziozko elkarreragina. Nolanahi ere, komunikazioaz ematen diren definizioetara jotzen badugu, eredu ezberdinekin egiten dugu topo. Egungo hiztegiek agertzen duten komunikazioaren esanahi nagusia mezuaren transmisioari dagokiona da. Ez zen hori izan, hala ere, komunikazio hitzaren jatorrizko esanahia. Jatorrizko esanahiak “zerbaitetan eskuhartu”, “bateratu”, “gorputzak elkartu” bezalako esanahiak izan ziren. Esanahi hori eboluzionatzen joan da gizaldietan zehar, gaur egun ditugun komunikazioaren definizio eta teoria ezberdinetara heldu arte. Ondorengo orrialdeetan komunikazioaren definizio ezberdinak aurkeztuko ditugu lehenik; jarraian, komunikazioaren esanahiaren bilakaerari buruz zerbait esango dugu, eta ondoren komunikazioaren teoria edo eredu ezberdinen berri laburra emango dugu. 1. Komunikazioaren definizioei ekinez, beraz, ikus dezagun ze adiera ematen zaizkion Elhuyar-en hiztegi entziklopedikoan“komunikazio” hitzari: “1. Bi pertsona edo gehiagoren arteko harremana. 2. Bi puntu edo lekuren artean bide edo azpiegitura bitartez dagoen lotura. 3. Igorleak hartzaileari, biek ezagutzen duten kodea erabiliz, mezu bat bidaltzearen ekintza; bereziki hizkuntza erabiliz. * Masa komunikazioa: Masari edo publiko zabal eta heterogeneoari mezu ugari eta desberdinak helaraztea ahalbidetzen duen komunikabide-multzoa, mass media”. 2. The Penguin Dictionary of Psychology-ri begiratu bat ematen badiogu, besteak beste, adiera honekin topo egiten dugu: “1. Orokorki hitz eginda, leku batetik bestera zerbait igortzea. Igorritako “gauza” mezu bat, seinale bat, esanahi bat etab. izan daiteke. Komunikazioa edukitzeko, transmititzaileak eta hartzaileak kode bateratu bat eduki behar dute, mezuan bildua dagoen informazioa edo esanahia hutsegite gabe interpretatu ahal izateko. Ikuspegi orokor honetatik erabilgarria gertatu da psikologian, giza elkarreraginaren, oroimen prozesuen, hizkuntza eta abarren ereduak garatuz. 2. Igorritako mezua edo informazio aktuala. Zenbait idazleren aldetik, joera bat badago, komunikazioa hizkuntzaren baliokide bezala erabiltzeko”. 3. Armand Colin Editorearen Dictionnaire de philosophie-k honela definitzen du Komunikazioa: “Du latin Communicatio: action de faire part; communicare: mettre en commun. Action de communiquer. Résultat de cette action. Aujourd´hui, sous l´effet de la cybernétique, du structuralisme, de la biochimie moléculaire: toute transmission de structure, tout processus par lequel une information est transmise. N. Wiener, Cybernétique et Société. C. E. Shannon eta W. Weaver, Théorie mathématique de la communication ”. Filosofiako hiztegi honetan, beraz, informazioaren transmisioko prozesuari deritzo komunikazio; eta bibliografi bezala, Wienerren eta Shannonen liburuak etortzen dira. 4. PUF argitaletxeko Dictionnaire de Psychologie-n (1991) begiratzen badugu, honela definiturik agertzen zaigu komunikazioa: -“Dans un sens trés large, ce terme désigne tout processus par lequel une information est transmise d´un élément à un autre, que ces éléments soient de nature biologique (les communications dans le système nerveux), technologique (les procédés de télécommunication) ou sociale”. - “Processus par lequel les congénères interagissent, dans le cadre des finalités de survie de groupe, au moyen de signaux plus au moins spécifiques. Le processus de communication se réalise toujours en un épisode comportemental, deux critères doivent être pris en considération: le statut social de interaction et le degré de spécificité du comportement déclencheur”. Komunikazio hitzari ematen zaion lehen adieran informazioaren transmisioa azpimarratzen da berriro ere. Bigarren adieran, elkarreragin prozesua azpimarratzen da. 5. Azken urteetan informazioaren transmisioaren ideia nagusitu bada ere komunikazioari ematen zaizkion adieren artean, hasiera batean beste esanahi bat zuen komunikazio hitzak. Watzlawickek agertzen duenaren arabera, frantsesean, adibidez, XIV. mendearen bigarren erdian agertu zen, eta oinarrizko esanahia hau zuen: “zerbaitetan eskuhartu”, batera jarri (latinez,comunicareaditzak, batera jartzea, harremanean egotea esan nahi du). Batera jartze honek gorputzen elkarketa bat ere adierazten zuen, dirudienez (Bateson, 1981). Biren edo gehiagoren artean elkarbanatu edo konpartitzearen ideia honetatik berri bat konpartitzearen zentzua eratortzen da XVI. mende inguruan. Gizaldi horren amaieran agertzen da “transmisioaren” ideia. Gizaldi bat beranduago Furetièren Hiztegiak (1690), “ imanak bere bertutea burdinari komunikatzen diola adierazten du. XVIII mendean agertzen dira, baita ere, “hodi komunikatzaileak”. Honela, bada, “konpartitzearen edo elkarbanatzearen” esanahia daramaten erabilerak bigarren planora iragaten dira, “transmititzearen” inguru zentraturiko erabilerei bidea irekitzeko. Eredu zirkularretik eredu lerrokatura iragaten gara” (Bateson eta lankideak, 1981: 14). A puntutik B puntura iragateko telefono hariak, trenbideak, komunikabideak behar ditugu; komunikabideen transmisioaren ideia lerrokatua nagusitu da komunikazioaren definizioetan. Komunikazioaren esanahien artean transmisioaren ideia hau da nagusi gaur egungo hiztegietan. Ingelesean ere, frantsesean gertatzen den antzeko prozesua gertatzen da: hasieran, bateratze ekintza adierazten du; XV. mendean, amankomunean jartzen (bateratzen ) den objektua adierazten du; handik bi gizalditara, bateratzeko bitartekoak adierazten dira hitz horren bidez; horrela, XVIII. mendean zehar, komunikabideak ugaltzen dira eta hitz horren bidez errepideak, kanalak eta trenbideak deitzen hasten dira. XX. mendearen hasieran hasten dira EEBBetan prentsa, zinema eta irrati-telebista komunikabide deitzen: “ Quand le mot apparaît dans la langue anglaise au XVème siècle, la racine latine “communis” en imprègne encore très fortement le sens. Le terme est quasi- synonyme de “communion” et signifie “L´acte de partager, de mettre en commun”. A la fin du XVème siècle, “communication” devient aussi l´objekt mis en commun et, deus siècles plus tard, le moyen de mettre en commun. C´est sans doute dans le courant du XVIIIème siecle, avec le dévelopement des moyens de transport, que le terme se pluralise et devient le terme général abstrait désignant les routes, canaux et chemins de fer. Dès le premier tiers du XXème siècle aux États-Unis et vers 1950 en Grande-Bretagne, le terme commence à désigner les industries de la presse, du cinéma et de la radio-télévision”(Bateson eta lankideak, 1981: 14-15).. “Komunikazio” hitza hiztegi zientifikoaren barruan sartzen lagundu zuten bi idazlan ospetsu honako hauek izan ziren: Norbert WienerrenCybernetics(1948) eta Claude ShannonenThe Mathematical Theory of Communication(1949). Liburu horietan agertzen dira giza komunikazioaren teoria lantzen saiatzen dira WienerrenSistemen Teoria Orokorraeta ShannonenKomunikazioaren Teoria Matematikoa. Wienerren lanarekin paraleloki, Bertalanffyk ereSistemen teoria orokorraaurkitu nahi izan zuen; sistema guztientzat baliozkoak ziren printzipioak aurkitu nahi izan zituen, sistemaren izaera fisiko, biologiko edo soziologikoari begiratu gabe.BatesonenKomunikazioaren Teoria Orokorraere giza komunikazioaren errealitate aberats hori aztertzera zuzendu da. Jarraian, komunikazioaren eredu ezberdinak aurkeztuko ditugu. Hasteko, Shannon eta Weaverren informazioaren teoriaren eredua agertuko dugu: informazio kopuruen transmisioaz arduratzen den eredu lerrokatu bezala har dezakegu. Gero, Wienerren eredu zibernetikoa azalduko dugu; Shannonen ereduari atzeraelikaduraren ideia eransten dio teoria honek. Ondoren, mezuaren transmisioaz baino gehiago haren esanahiaz eta interpretazioaz arduratzen den eredu semiotikoa aurkeztuko dugu. Gerbnerren eredua ere ildo beretik etorriko da: informazioaren hautemateari eta interpretazioari, eta informazioaren aurrean gizakiak egiten dituen aukerei ematen die garrantzia. Rolen teoriaren eredua ere aipatuko dugu; eredu honen arabera, komunikazioa mugatuko duena, norbere rola besteek nola hautematen duten eta besteen rola guk nola hautematen dugun izango da. Bi mailetako komunikazioaren ereduarekin masen komunikazioaren munduan sartuko gara; eredu horretan, iritzi liderrei zuzentzen zaien eta haiek birbideratzen duten komunikazioaz hitz egiten da. Eredu soziometrikoan taldearen egitura eta egitura horretan bakoitzak duen komunikazio sarea azpimarratuko da. Thayerren eredua Gerbnerren eta eredu semiotikoaren ildo berean kokatuko zaigu. Amaitzeko, Palo Altoko eredu sistemikoaren azterketan sartu baino lehen, Mucchielliren komunikazio ereduen sailkapenaren berri emango dugu  2. KOMUNIKAZIOAREN TEORIAREN EREDUAK Shannon eta Weaverren informazioaren teoriaren eredua Wienerren ikaslea zen Claude Shannonek Komunikazioaren teoria matematikoa landu zuen 1948an; 1949anKomunikazioaren teoria matematikoaizeneko liburua argitaratu zuen Weaverrekin batera. Shannonek eta Weaverrek (biak Bell Telephone Companyko langileak) proposaturiko komunikazioaren eredua informazioaren transmisio prozesuan zentratzen zen, bidalitako informazioaren edukian baino gehiago; komunikazioaren errealitatea transmisioaren ideiara biltzen zuen. Transmisio prozesuaren eredua bezala ezagutzen da. Shannonek informazioaren edo informazioaren transmisioaren zentzuan ulertzen zuen komunikazioa. Shannonen komunikazioaren eredu hau guztiz lerrokatua da eta Wienerren atzeraelikadurazko eredu zirkularrari garbi kontrajartzen zaio. Bere ideiak finkatzeko proposatu zuen komunikazioaren sistema orokorraren eskeman ondoren agertuko dugun elementuen kate hau agertzen da : - Informazioaren iturburua: mezua ekoizten duena, hainbeste mezu posibleren artetik mezu bat aukeratzen duena (adib.: telefonoko hitza) - Bidaltzailea/Igorlea: mezua seinaleetan eraldatzen duena (adib.: ahotsa oszilazio elektrikoetan eraldatzen du telefonoak); kodeketa egiten duena. - Kanala: seinaleak garraiatzeko erabilitako bitartekoak (adib.: kable telefonikoa, uhin elektrikoak, soinu uhinak, keinuak) - Hartzailea: seinaleetatik abiatuz mezua berreraikitzen duena. Seinalea deskodetzen duena. Bidaltzaileak eta hartzaileak mezua kodetzeko eta deskodetzeko metodo bera erabili behar dute. - Jomuga: mezua zuzentzen zaion pertsona edo gauza. - Zarata: mezua jasotzea eragozten duen edozer. Transmisioa gertatzen ari den artean, zaratak nahas dezake seinalea. Informazioaren Bidaltzailea Kanala Hartzailea Jomuga iturburua Seinale Seinale Mezua bidalia jasoa Mezua    Zarata iturria ( Shannon eta Weaver, 1981: 23)  Igorleak mezua kodetu eta kanalean zehar bidaltzen du; beste ertzean, hartzaileak mezua jaso eta deskodetu egiten du. Eredu honen kezka nagusia: hasierako mezuak ahalik eta deformazio gutxiena jasan behar du transmisioan; mezua kanalean zehar doanean zaratazko bizkarroiak sor daitezke, eta informazioa jasotzean distortsioa gerta liteke. Informazio puntu batetik bestera egoki igortzea zen Shannonen kezka; bere ereduaren kontzeptu giltza informazioarena da. Informazioa magnitude estatistiko abstraktu bat da: mezu baten ziurtasunik ezaren neurri kuantitatiboa da informazio kantitatea. Mezua bidali aurretik dena ziurtasunik eza da hartzailearengan: ez daki zer-nolako mezua jasoko duen. Gero, mezuaren zati batzuk jasotzen hasi ahala, mezuaren beste zati batzuen agerpenaren probabilitatea gutxitu egiten da. Matematikari estatistikoentzat ez dago esanahiaren beharrik: egitura estatistikoak esaten du hitz bat ager daitekeen ala ez; informazio itsua da. Shannonentzat, “komunikazioaren alderdi semantikoek garrantzirik ez dute ingeniarientzat” (1981: 25). Informazioaren teoria matematikoak informazioaren alderdi kuantitatiboa bakarrik aztertzen du; informazio kantitateak nola igorri tratatzen du; seinaleari edo mezuari loturiko esanahiaren edo edukiaren arazoaz ez da kezkatzen. Informazioa “ mezu baten aukeraketa askearen neurria da” (1981: 25). Bi mezu alternatiboren artean aukera egin beharrean aurkitzen denean, situazio horri dagokion informazioa informazio-unitatea da. Informazio-unitateak honako hau adieraziko luke: situazio horretan badagoela aukeraketa askatasun bat mezua aukeratzeko. Informazio kantitatea, kasurik samurrenetan, aukera posibleen logaritmoaz neurtzen da. Informazio unitatea edobitaaukera bikoitzari dagokio. 16 mezu alternatiboren artean askeki aukera badezakegu, (16 = 2 ber 4; log2 16 = 4) situazioak 4 biteko informazioa izango du. Informazio iturri batek sinbolo diskretuen aukeraketa jarraituen bidez mezuak ekoizten dituenean, prozesuaren une batean sinbolo batzuk aukeratzeko duen probabilitatea aurretiko aukeren menpe egonen da (1981: 28). Solasaldi arrunt batean esaldiari hasiera ematen dionetik antzematen diogu hizlariari, gutxi gora-behera, non amaituko duen. Hitzen sarritasunari eta esaldiaren eraketari begiratuta, agertuko denaren probabilitatea kalkulatzen dugu. Probabilitate hori indeterminazio mailaren funtzioa izan ohi da. Shannonen komunikazioen teoriari jarraituz, informazioaren kantitatea alternatiba posibleen zenbakiaren logaritmoa da. Aukeraketa askatasuna zenbat eta handiagoa, hau da, informazioa zenbat eta handiagoa, mezu posibleen artetik aukera litekeen mezuari buruzko ziurtasun gabezia, are eta handiagoa: “ Since information is an objective entity, the amount of information associated with an event is related to the objective probability (likehood) of the event. Events that are less likely to occur generate more information than those more likely to occur” (The Cambridge Dictionary of Philosophy, Cambridge University Press, 1995). Informazioa ziurtasun gabeziaren gutxitze bezala hartzen da; hasierako ziurtasun gabezia gutxitzen duen oro informazio deitzen da. “The amount of information is identified with how many possibilities are eliminated” (The Cambridge Dictionary of Philosophy). Zentzu honetan, informazio iturri garrantzitsua da testuingurua. Mezu bat ulergarria izan dadin, hartzaileak mezuaren zati batzuk aurresan ahal izan behar ditu. Neurri batean aurresangarria eta beste batean aurresangaitza izan behar du mezuak. Ez erabat aurresangarria, eta ez erabat orijinala. Entropiaren kontzeptua ere informazioaren kontzeptuari loturik agertzen da eredu honetan. Entropiak zorizkotasun edo aleatorietate maila adieraziko luke. Sistema fisikoek gero eta zorizkoagoak izatera joko lukete. Mezuak eraikitzerakoan dugun askatasuna maila adieraziko luke informazioak. Informazioa gerta dadin, hartzailearen ziurtasun gabezia gutxituko duen zerbait esan behar du igorleak. Wienerrentzat, entropiaren aitzikoa da informazioa: sistema baten informazio kantitatea haren antolamendu mailaren neurria izango litzateke; sistema baten entropia, berriz, haren desantolamendu mailaren neurria. Informazioa entropia negatiboa edo negentropia izango litzateke. Igorlearen aukera askeak determinatzen ez duen mezuaren egituraren zatia erredundantzia da; alferrikakoa den mezuaren zatia izango litzateke. Adibidez, ingelesaren erredundantzi maila % 50ekoa dela dio Weaverrek; hau da, hizlariak aukeratzen dituen hitzen erdiak aukera askez hautatzen dituela eta beste erdiak hizkuntzaren egitura estatistikoak erabakitzen dituela. Aukeraketa askatasuna zenbat eta handiagoa, hau da, informazioa zenbat eta handiagoa, posibleen artetik aukera litekeen mezuari buruzko ziurtasun gabezia, are eta handiagoa. Aukeraketa askatasuna = ziurtasun gabezia = informazioa Eredu honek ez du kontuan hartzen komunikazioan pertsonek eskuhartzen dutela: faktore psikologikoak, arauak eta balioak alde batera uzten ditu. Hala ere, komunikazioaren teoria matematikoa ez zen ingeniarien eta fisikarien artean bakarrik hedatu, soziologoen, psikologoen eta hizkuntzalarien artean ere bai baizik. Komunikazioaren eskema horrek funtzionatu zuen gizarte zientzien komunikazio eredu bezala, bai Estatu Batuetan, bai Europan. Komunikazioaren eredu telegrafikoa zen. Shannonen ereduaren arabera, beraz, mezu baten transmisio bezala hartzen da bi gizabanakoen arteko komunikazioa; gizakiak beren gorputzaren itxitura monadikoan bildurik baleude bezala hartzen ditu; eta itxitura monadiko horretatik elkarri berbazko mezuen bidez pentsamenduak igorriko balizkiete bezala; berbazko mezu horiek igorleen ahotik irten eta hartzailearen belarrietatik sartuko lirateke; horrela, solaskidearen garunak hitz horien zentzua hartuko luke. Tradizio honetan, bi gizabanakoen arteko komunikazioa hitzezko ekintza bat da, kontzientea eta bolondresa.  ****** Eredu zibernetikoa ****** 1948an argitaratu zen Norbert WienerrenZibernetikaliburua. Sistema konplexu autokontrolatuen eta komunikazioen teoria bezala aurkezten du zibernetika. Shannonen informazioaren teoriari atzeraelikaduraren ideia eransten dio. Bigarren Mundu Gerratean Wienerrek hegazkinen aurkako kanoien jaurtiketaren arazoa aztertu behar zuen. Abiadura handiz hegan zihoazen hegazkinen etorkizuneko posizioa iragarri behar zuen, aurretiko posizioetan oinarriturik. Bere jaurtigailuen ibilbide errealaren eta ibilbide idealaren tarteaz kanoia informatzen bazen, irits zitekeen hegazkina progresiboki inguratzera eta botatzera. Wienerrek aspalditik ezaguna zitzaion printzipio bat ikusten zuen hemen: feedbacka edo atzeraelikadura. Printzipio hau bihurtuko zuen zibernetikaren giltzarri (Zibernetikakubernetesetik dator eta “lemazain” edo “lema” adierazten du). Animalien eta makinen kontrola eta komunikazioa aztertuko zituen zientzia interesatzen zitzaion Wienerri (Bateson, Birdwhistell, Goffman...: 1981). Atzeraelikaduraren bidez efektu guztiek beren zergatiaren gain eragiten dute, eskema zirkular baten arabera. Sistemaren ideia sartzen da analisian. Atzeraelikadura  Sarrera ------------- SISTEMA -------------------------- Irteera  Komunikazio orok bidaltzailearengandik hartzailearengana mezu bat igortzea edo transferitzea suposatzen du. Komunikazioa egon dadin, bestalde, bai bidaltzaileak, bai hartzaileak, beren baliabideen arabera eratu behar dituzte mezuaren kodeak. Beharrezkoa izanen da komunikatzaileen baliabideen errepertorioak neurri handi batean elkar-ebakitzaileak izatea, komunikazio samurra gerta dadin. Beren baliabideak elkarrekiko erabat arrotz badira, ezingo dira elkarrekin komunikatu. Baliabideen arteko elkar-ebakidura zenbat eta handiago izan, hobeto komunikatu ahal izango dira (Mucchielli,R.: 1993:19). Atzeraelikaduraren bidez, hartzaileak informazioa bidaltzen dio bidaltzaileari, bere baliabideak hartzailearen baliabideetara egoki ditzan. Batzuetan, hartzaileak ikaskuntzaren bidez bidaltzailearen baliabideak bereganatzen ditu. Hartzaileak igorleari itzuleran bidaltzen dion informazioa da atzeraelikadura; honi esker, igorleak hartzailearengana egokitzen ditu bere baliabideak. ****** Eredu semiotikoa ****** Eredu honetatik ari direnak ez ditu hainbeste kezkatzen transmisioak berak, baizik mezuaren interpretazioak eta esanahiak. Semiosian hiru osagai aurkitzen ditugu: zeinua, zeinuaren esanahia eta zeinuak interpretatzailearengan sortarazten duen efektua. Adibidez, mapa bat zeinu bat da, zeinu horren esanahia lurraldea izango litzateke, eta interpretatzailea, berriz, bidaiaria. Zeinuen azterketaz interesatzen da semiotika. Zeinuak ez du beregan esanahirik: esanahi hori ematen diotenen araberako esanahia hartzen du. Mezuaren igorleak mezua interpretatzen du, eta hartzaileak ere bai. Zeinuari antzeko esanahia ematerakoan, zerikusi handia du zein testuingurutan kokatzen den eta zein elkarketa egiten den. Igorleak mezuari ematen dion esanahia beretzat bakarrik da zuzena; orobat, hartzaileak ematen diona ere beronentzat bakarrik da zuzena. Komunikazioa gerta dadin beharrezkoa izanen da igorlearen eta hartzailearen interpretazioak behar bezain antzekoak izatea; horrela bakarrik konpartituko dute esanahi bateratua. Teorilari semiotikoek, zeinu bati buruzko esanahi adostua,esanahi denotatiboadeitzen dute; zeinuaren esanahi indibidualizatua, norbere elkarketa idiosinkrasikoetan oinarritua,esanahi konnotatiboadeitzen dute. Peircerentzat, objektu bat edo objektuaren alderdi bat errepresentatzen du zeinuak. Baina, bakoitzaren esperientziak edo subjektibitateak alda dezake kolektiboki finkatua den esanahia. Zeinuak norbanako bakoitzarengan esanahi berezia sortaraz dezakeenez, norbanakoa “interpretatzaile” deitzen du Peircek. Interpretatzaileen esanahia esperientzia kolektiboari dagokiona bada, komunikazioa egongo da; bestela, ez. Shannon eta Weaverrek mezuaren transmisioari ematen diote garrantzia komunikazioan; eredu semiotikotik ari direnek, esanahiari ematen diote; Gerbnerrek, biei ematen die.  ****** Gerbnerren eredua ****** Shannon eta Weaverren ereduan zaratatzat hartzen dira komunikatzaileen jarrerek eta pertzepzioak sorrarazitako efektuak; Gerbnerri, aldiz, giza komunikazioaren oinarrizko gertaerak iruditzen zaizkio. Gerbnerren arabera, komunikatzerakoan beti aukerak egiten ari dira gizakiak. Informazioaren zein zati igorriko duten, zein kanal erabiliko duten, igorpenerako zein kode erabiliko duten erabaki beharra daukate. Pertsona batek bidaliko duen mezu mota igarri edo aurresan nahi badugu, gertaera nola hautematen duen eta gertaera horretan garrantzitsutzat zer jotzen duen jakin beharko dugu. Gertaera bati buruz gizakiak hautematen duenak, eta ondorenez komunikatzea erabaki duenak badu eragina transmisio kanala aukeratzeko garaian. Igorleak ez ezik, hartzaileak ere erabaki egin behar du ze informazio entzun eta nola interpretatu. Honela bada, Gerbnerren ereduak edukiaren hautemate eta hautespen prozesuan gertatzen diren ezberdintasunak kontuan hartzen ditu. Eredu honen arabera, mezu bat ongi igorri liteke eta ongi jaso, baina gerta liteke igorleak eta hartzaileak berdin ez ulertzea, hautemate eta jarrera ezberdinengatik. Testuinguruak ere eragiten du: informazioa kokatzen dugun testuinguruak eragin nabaria du hartzaileak emango dion esanahian.  ****** Rolen teoriaren eredua ****** Elkarreraginezko situazio batean gizabanako batek duen kokalekutik eratortzen den jokaeren eredu antolatua da rola; gizabanako batek situazio batean besteekiko duen jokaera adierazten du; rol horren menpe daude gizabanakoaren hitzak, keinuak, jarrerak eta janzkerak. Bestearen rolaz dugun ideiak eta gure rolarekiko bestearen jarreraz dugun ideiak mugatuko dute harekiko gure komunikazioaren forma eta edukia. Bestearen rolaren irudiak zurrunki muga dezake gure harekiko harremana. Horrela finkaturiko rol baten aurrean, gizabanakoak rol osagarri bat bakarrik bete dezake. Egoera normalean dagoen nortasunak rol anitz betetzen ditu, bizitzako situazio ezberdinen arabera; rol batetik bestera iragaten da, situaziora egokitzeak hala eskatzen dionean. Hiru egoera ezberdin eman daitezke rolaren eta komunikazioaren arteko harremanari buruz: rolak mugatzen du komunikamodua; komunikazioak rola sortzen du; rolen eta pertsonen arteko egokitzapena egiten da komunikazioan. Komunikazioa rolak definitzen du aldez aurretik. Adibidez, medikuaren kontsultara gaixo bat joaten denean. Komunikazioa roletara mugatzen da. Komunikazioaren buruan agertzen dira rolak; situazioa ez dute mugatzen aurrez finkaturiko rolek. Rol berriak agertzen dira. Rolen gatazka ere ager liteke. Pertsonen eta rolen arteko egokitzapena ahalbidetzen du komunikazioak; pertsona bakoitzak bere eskuhartzeen bidez agertzen ditu bere helburuak, bere estilo pertsonala, situazio batean bete nahiko lituzkeen rolak eta benetan betetzen dituenak; honela, berarekin elkarreraginean ari den beste pertsonaren irudia ere gero eta hobeto ulertu ahal izanen du. Eta alderantziz ere gerta liteke: bere rolak agintzen dizkion moduko harremanak dituela. ****** Bi mailetako komunikazioaren eredua ****** Eredu hau propagandaren manipulazioari ihes egiteko eta, paradoxikoki, hauteskunde kanpainen eraginkortasuna gehitzeko garatu zen Estatu Batuetan II. Mundu Gerra ostean. Mass-medien bidez egiten den komunikazioa bi etapetan gertatzen da. Mediek ez dute zuzenki eragiten jendearengan, “iritzi liderrengan” baizik. Iritzi lider hauek dira beren taldekideen aurrean bitarteko bezala jokatzen dutenak. Eskema hau iragarkiak prestatzerakoan erabiltzen da. Adibidez, familia batean iritzi liderra haurra izan daiteke. Esate baterako, gizarte batean, iritzi liderrak kazetariak edo unibertsitateko ikasleak izan daitezke. Behin iritzi liderra aukeratu denean, hari zuzentzen zaio publizitatea. Iritzi liderraren esku uzten da bere taldeko kideengan eragitea.  ****** Eredu soziometrikoa ****** Talde bateko kideen harreman informalen sarea grafikoki aurkezten du eredu honek. Gezien bidez adierazten dira sinpatia eta antipatiazko harremanak. Taldeko harreman sozio-afektiboen egitura marrazten da honela. 1954ean argitaratu zuen Jacob L. MorenokLes Fondements de la sociométrie; harremanaren ideia harreman-sarearen edo egituraren barnean txertatzen zuen eta bide horretatik gainditu egiten zituen mezuen edukian eta haren hedapen lerrokatuan zentratutako ereduak. Morenoren eredua sistemikoa da neurri batean. Enpatiazko edo afinitatezko harremana bezala ikusten du komunikazioa, baina informazioaren transmisiorako sostengutzat ere hartzen du. Eskema horren barnean, pertsona marjinatuek mezu gutxi jasoko dituzte.  ****** Thayerren eredua ****** Osagai hauek ditu eredu honek: 1) Bidaltzailea edo iturburua: hartzaileak ekidin dezake, bai espazioan, bai denboran. 2) Hartzailea: aurreikusitako hartzailearen tokian edo ondoan egon daiteke. 3) Situazioa edo ingurua: bidaltzailea hartzailearekin nahita edo ustekabean erlazionatzen du. 4) Bidaltzailearen, hartzailearen, edo bien asmo edo premia bat. 5) Bitartekoa edo kanala. 6) Bidaltzaileak igortzen eta hartzaileak jasotzen duen mezua. Informazioaren edukitik haratago doa mezua: berbazko edukia ezezik, paralengoaia, proxemika, kinesia, eta sentimenduak kontuan hartzen ditu. Komunikazioaren edukitzailea eta edukia bereizi behar dira. Edukitzailea komunikazioaren sostengu materiala da. Edukia esanahia da. Metakomunikazioa: beste pertsonak esaten edo egiten duena interpretatzeko kontuan hartu behar den guztia. Agiriko edukitik haratago zarata ere kontutan hartzen du: bidaltzaileari buruzko ezkutuko komunikazioa bidaltzen digu zaratak. Thayerren arabera, deskodetzea ez da hartzailearen itzulpen soila, hark egiten duen balorazio bat ere bai baizik; komunikatzailearen, situazioaren eta momentu egokiaren arabera hartzaileak egiten duen balorazioa da. Mezua, esanahi bezala, hartzailearen ekoizpen bat da. Hartzailearentzat bidaltzailearen ekoizpena esanahia duen datu potentzial bat besterik ez da. Horregatik, sarritan ezberdinak dira bidaltzailearen mezua eta hartzaileak jasotzen duena.  Mucchielliren sailkapena Komunikaziozko elkarreraginen errepresentazioan laguntzen gaituzten lau paradigma edo eredu teoriko nagusi bereizten ditu Mucchiellik komunikazioaren psikologian (Mucchielli, 1995): -Ezkutuko egitura baten adierazpenbezala komunikazioa ulertzen duena. Azaleko adierazpenak sakoneko nortasun, desira, motibazio eta premien agerpide dira. Paradigma honek lau adierazkortasun maila bereizten ditu: desira, motibazio eta balio sakonen maila; jarrera sakonen maila; jokaeraren maila; iritzien maila. Guztiaren oinarrian desiren geruza dago. Desiren eta balioen gain oinarritzen dira jarrerak. Gero datoz jokaerak eta iritziak. Paradigma honen barnean kokatzen du Mucchiellik teoria psikoanalitikoa. Pertsonaren komunikazioak bere bulkaden arteko barne-gatazken eta bere babes mekanismoek eragindako antzaldaketen adierazpen dira. Pertsonaren desirek, motibazioek eta usteek galbahe deformatzaile bezala jokatzen dute, bai informazioa igortzean, bai informazioa jasotzean. Eduki-analisiaren metodoa ongi egokituko zaio, beraz, paradigma honi, Mucchiellik esaten duen bezala. Pertsona baten motibazioen egitura haren iritzien eduki analisiaren bidez agertzen da. Publizitateak, berriz, alderantzizko zentzuan erabili du adierazkortasunen eredua: produktu egokien bidez esnarazi behar dira motibazioak eta premiak. ****** - Paradigmaformal-transakzionalarenarabera, pertsonak hiru egoera edo mailatatik prozesatzen ditu berbazko eta ez-berbazko mezuak: arrazoiaren, afektuaren eta arauaren mailatatik. Igorleak edo hartzaileak aukeratzen duen mailaren arabera, mezu-trukaketa osagarri edo gurutzatuekin egiten dugu topo. Pertsonek beren solaskideak jokoan sartu eta rol osagarria errepresentatzera eramango dituzten trikimailuak erabiltzen dituzte sarritan. Solaskidea manipulatuz, nahi duena lortzera eramango duten trikimailu hauek, txikitan eskuratu diren jokamoduak dira: “gaixo” rola, “biktima” rola, “agintari” rola edo “menpeko” rola. Harreman eta komunikazio patologikoan, txikitan bizi izandakoen antzeko situazioak gertatzen direnean, trukaketa multzo estereotipatuak jartzen ditu martxan gizakiak. ****** ****** Eredu transakzionala psikoanalisiaren eta eredu sistemikoaren arteko zubi moduko bat da, lehena psikearen barnean gertatzen denaz arduratzen den bitartean, bigarrena sare sistemikoan gertatzen diren trukaketez arduratzen baita. Eredu sistemikotik zerbait badu eredu transakzionalak. Mezuaren edukiaz baino gehiago haren formaz arduratzen da. Pertsonarteko harremanen jokoez eta komunikazio inplizitu motez arduratzen da. Eduki ezberdinen azpian elkartrukeen forma bera ager daitekeela erakusten du. Gizarteak onartzen dituen agiriko elkartrukeak eta sakoneko motibazioei loturik dauden ezkutuko elkartrukeak bereizten ditu eredu transakzionalak. ****** -Paradigma sistemikoankomunikazioa ez dugu psikearen barne egoerei loturik aztertzen. Ingurunearekin dituen harremanei esker eta harreman horietan integratura jokatzen du gizakiak pertsona bezala. Paradigma honen ikuspegitik elkarreraginaren kategoria orokorrak aztertzen dira: konfirmazioak, deskonfirmazioak, bazterketak… Komunikazioaren patologiaz hitz egitean, elkarreraginen sistemaren barnean bakarrik hitz egiten da. Paradigma hau, Palo Altoko eskolatik landu dute batez ere, eta guk hurbiletik jarraituko dugu. -Paradigma fenomenologikoarenarabera, komunikazioa ez da desira edo motibazio ezkutu baten adierazpena. Komunikazioaren helburua subjektuak adierazitako esanahiak azaltzea da. Psikopatologia fenomenologikoa gaixoaren bizipenak enpatia bidez ulertu eta deskribatzen saiatuko da. Bere bizitzako esperientziak berriro bizi behar ditu; giro egoki batean terapeutarekin komunikatu eta bere esperientziak berrinterpretatu egin behar ditu. Pertsona batek eguneroko bizitzan komunikatzen dituen errealitateak elkartruke bidez egiten den eraikuntza lan kolektibo baten emaitza dira. Mundua hauteman bakarrik ez du egiten gizakiak, eraiki ere egiten du, komunikazioaren bidez. Lehen bi paradigmentzat (eredu adierazkorrarentzat eta eredu formal- transakzionalarentzat) informazioa eskuratzea, tratatzea eta transmititzea da komunikazioaren egitekoa. Subjektuaren adierazpenetatik haren errepresentazio eta barne-egoeretara heldu behar da. Komunikazio ona bestearen barne egoera eta errepresentazioetarako bidea irekitzen diguna da. Beste bi paradigmentzat (eredu sistemikoarentzat eta fenomenologikoarentzat) komunikazioa ez da transmisio kontua bakarrik, elkarreraginaren bidez mundu bateratu bat negoziatu, sortu eta egituratzea baizik.  Palo-Altoko ikerlarien komunikazio eredua Gregory Bateson antropologoak eta psikiatra talde batek komunikazioaren teoria orokorra formulatu nahi izan zuten, baina horretarako ordurarte aztertu ez ziren gertaera batzuetan oinarritu ziren: bentrilokuo baten eta bere panpinaren arteko elkarrizketetan, ugabereen arteko jolasetan edo jokaera eskizofrenikoaren azterketan. Ray Birdwhistellek eta Edward Hallek keinuen (kinesika) eta pertsonarteko espazioaren azterketa (proxemika) ere sartzen dituzte komunikazioaren ikerketan. Don Jackson, Paul Watzlawick, Bateson, Birdwhistell, Stuart Sigman, Erving Goffman, Hall eta kideek komunikazioaren azterketarako ikerketa sare bat osatzen dute, honako adostasun honetan oinarrituta: elkarreragineko komunikazioari buruzko ikerketan Shannonen komunikazio eredua erabiltzearen kontra daude. Giza zientzietako komunikazioak eredu berezia eskatzen du, telekomunikazioetako ingeniariek asmatu zutenetik ezberdina. Paul Watzlawick, Don Jackson eta Albert Scheflenek, Norbert Wienerren zibernetikarekin topo egiten dute. Sarritan erabiliko dute sistemen teoria orokorra. Komunikazioaren eta orkestra baten arteko analogia egiten dute: orkestran bezala komunikazioan ere gizabanako bakoitzak eskuhartzen du; gizakia ez da hartzen komunikazioaren iturburu edo amaiera bezala; gizakiak komunikazioan eskuhartu egiten du. Komunikazioareneredu orkestralalantzen dute, eredu telegrafikoaren aurrez aurre; bateratzea, eskuhartzea, komunioa da komunikazioa. Elkarreraginezko gertaera bat, prozesu zirkular bat da komunikazioa; sistema baten kide batek eskuhartzen duenean, beste kide bati erantzunez egiten du, eta beste horren edo hirugarren baten jokaera eragiten du. Komunikazioa ez da berbazko mezuak bidaltzera edo jasotzera mugatzen; gizarteko jokaera guztiek balio dute komunikatzeko; ezina da komunikatu gabe egotea; keinuz, jarreraz, mimikaz, jokaeraz, isiltasunaz edo gaixotasunaz komunikatzen gara. “ Autore hauentzat, gizarte prozesu iraunkor bat da komunikazioa, jokaera modu anitz integratzen dituena: hitza, keinua, begirada, mimika, norbanakoen arteko espazioa etab. Ez dago, beraz, hitzezko komunikazioaren eta hitzezkoa ez den komunikazioaren arteko aurkakotzarik. Osotasun integratu bat da komunikazioa” (Bateson, Birdwhistell..., 1981:24). Birdwhistellentzat, esate baterako, hitzezkoa ez den komunikazioaz hitz egiteak fisiologi ez-kardiakoaz hitz egiteak adina zentzu du. Komunikazioaren sistema osoaren osagaiak ezin dira bereizi; ezin da “gorputz lengoaiaz”, “keinuen lengoaiaz” etab. hitz egin. Komunikazio modu guztien testuinguruan, elkarreraginaren testuinguruan hartzen du forma esanahiak. Horregatik, Birdwhistell eta Scheflenek testuinguruaren analisia proposatzen dute, Shannonen ereduko edukiaren analisiaren aurrez-aurre. Komunikazioaren ideia sistemiko honen ildotik, Palo Altoko kideetako batzuek harreman filmatuak eta grabatuak aztertzen dituzte; beste batzuek eremu- behaketa zuzena egiten dute, ez baitzaizkie egokiak iruditzen metodo esperimentalak. Aldagai batzuen aldaketak beste aldagai batzuen aldaketekin korrelazioan jartzen dituzten metodoak ez dituzte begi onez ikusten; adibidez, adinaren, sexuaren, agintearen edo intimitate mailaren aldagaiak elkarrizketakideen arteko distantzia aldaketekin korrelazionatzea ez lukete ongi hartuko. Elkarreragin-situazio samurrenaren konplexitateak gainditu egiten du aldagai lerrokatuen eredu esperimental hori. Konplexitate mailak, testuinguru anitzak eta sistema zirkularrak hartu behar dira kontuan komunikazioa aztertzean (Bateson, Birdwhistell..., 1981:24). 3.KOMUNIKAZIOAREN IKER EREMUA Komunikazioa elkarreragin mota bat da. Komunikazioa eta elkarreragina elkar determinatzen dira. Komunikazioa aztertu nahi dugunean, gizabanakoen bereizgarriak baino gehiago, haien arteko elkarreragina aztertzen dugu. Komunikazioa eta pertsonarteko harremanak bi iker-eremu ezberdin bezala ikusi izan dira historian zehar; baina, esan behar da, bi pertsona edo gehiagok eskuhartzen badute situazio batean, pertsonarteko komunikazioaz hitz egin daitekeela. Gizarteko elkarreragina ahalbidetzen duena komunikazioa da, hain zuzen ere. Horregatik, pertsonarteko harremanen ikerketa komunikazioaren ikerketa bihurtzen da, eta alderantziz. Komunikazioa ikuspegi honetatik aztertzeak teoria eta iker-eremu tradizionalen berrikuspen bat eskatzen du. Jokaeraren elkartrukeak dira komunikazioaren prozesua definitzen dutenak; gizataldeen komunikazio prozesuaren ikerketa bere kideen arteko etengabeko elkarreraginetan zentratzen da. Norbanakoen bereizgarriek garrantzi gutxiago dute elkarreraginaren bereizgarriek baino. Hurbilketa tradizionalek norbanakoen bereizgarriak hartzen zituzten elkarreragin hori esplikatzeko oinarri bezala: norberaren jarrerak, rolak, igurikapenak eta motibazioak; norbanakoaren ikuskera bakarti-isolatu-monadiko bat zuten: “ Sin embargo, en los acercamientos tradicionales, centrados en el individuo, esta interacción se explica a partir de propiedades individuales tales como los valores, disposiciones, cualidades individuales, roles, expectativas y motivaciones. Estas orientaciones responden a una concepción monádica del individuo y, en consecuencia, tienden a una cosificación de algo que cada vez se manifiesta más como pautas de relación e interacción”(G. Musitu eta besteak, 1993: 40). Ikuskera berriarentzat, berriz, norbanakoen arteko elkarreragina da iker- eremua; norbanakoek komunikazioan eskuhartzen dutenean, “komunikazio- elkarreraginaren” klasearen kide bezala hauteman behar dira. Klase horren kide izatean, eratzen duten klasearen abstrakzio maila bera (tipo logikoa) ezin eduki dezakete. Birdwhistellentzat, norbanako batek ez du komunikatzen, komunikazioan eskuhartu egiten du edo haren zati bihurtzen da. Norbanakoa ez da komunikazioaren egilea. Komunikazioa sortu baino gehiago, komunikazioan eskuhartu egiten du: “ Pour Birdwhistell, parler de “participation à la communication” au lieu de “communiquer avec” n´est pas une simple affectation intellectuelle” (Bateson eta kideak, 1981:75). Gure arreta norbanakotik harremanetara aldatzen dugunean, egonkorretik dinamikora iragaten dugu gure interesgunea. Elkarreragina, etengabeko elkartruke prozesu bezala hartzen dugu. Komunikazioaren azalpenerako ikuspegi mekanizista hartuko bagenu, kanpoko kinaden arabera esplikatuko genuke pertsona baten jokaera, hau da, komunikazio batek hartzailearengan duen eraginaren ondorio bezala. Baina, komunikazioa elkarrekikoa izaki, hartzailearen erreakzioak ere eragiten du igorlearengan. Harremanetako pertsona bakoitza kinada eta erantzuna da aldi berean. Zergati-efektu terminotan hitz egiteak kontraesanera garamatza, Musituren arabera (1993: 42). Zergatiaren ikuskera klasikoak zergatiaren eta efektuaren lotura motaren ezezagutza inplikatzen du, ezin baitaiteke enpirikoki frogatu. Baina, non datza komunikazioa, zergati eta efektuaren arteko lotura ez bada kontuan hartzen?. Pertsona bat aldi berean zergatitzat eta ondorentzat jotzen badugu, denboraren ordenua barneratuko duen eredu bat behar dugu; horrela bakarrik ulertuko dugu osagaitzat komunikazio segidak dituen prozesu bat; segida horiek eta beren ordenua denboran zehar gertatzen baitira. Baina, jokaera bat lehenengo agertzeak ez du esanahi bigarrenaren zergati denik (G. Musitu eta besteak, 1993: 42). Logika lerrokatu eta zergatizkoaren erabilera gainditu eta elkarreraginezko gertakariak aztertuko dituen logika dialektikorantz jo behar da. Eredu zirkular baterantz jo behar da: eredu honen arabera, aldagai baten efektuek berriro jatorrizko aldagaietan eragiten dute, zeharka, bitarteko aldagaien bidez. Baina, eredu zirkular batek ere kausalitatea inplikatzen du, zirkularra bada ere. Bereganatuko al ditu orduan feedback zikloak?. Eredu zirkular batek prozesua abiapuntura itzultzea inplikatzen badu, Musituk dioen bezala, aplika ote daiteke hori giza komunikaziora? Kausalitatean jausi gabe, komunikazio sistema konplexuen jokaera errepresentatzen duen ereduetako bat, “helize espiralaren” eredua da: “ Komunikazioaren prozesua egoki azaltzea ahalbidetzen duen irudi geometrikoa da espirala; aurrerantz mugitzen den aldi berean, giza komunikazioa bere baitara itzultzen da, baina maila ezberdinetan” (G. Musitu eta besteak, 1993: 43). Pertsonarteko komunikazioa azaltzeko zergatizko eredua desegokia dela onartzen bada, orduan onartu beharra dago prozesu batean behatzen diren erregulartasunak azaltzeko ez dela legeetara jo behar. Komunikazio prozesuaren ulerkuntza lortu nahi bada, komunikazio sistemaren errepikapenak edo erregulartasunak aztertu behar dira, Musituk dioen bezala (Musitu eta besteak, 1993: 44); horien bidez inferituko ditugu komunikazio sistemaren barne-logika eta azalpen arauak.  Komunikazioa eta ezagutza soziala “ Elkarreraginean dauden bi pertsona edo gehiagoren artean esanahiak sortzeko prozesua” da komunikazioa (G. Musitu, 1996: 26-27). Komunikazioa ez datza esanahia transmititzean, esanahia ezin baitaiteke transmititu. Gonzalo Musituk dioen bezala, mezuak transmiti daitezke, baina mezua erabiltzen duten pertsonengan daude esanahiak, eta ez mezuan bertan. Mezuaren esanahia eraiki egiten du pertsonak, nahiz eta modu aurresankorrean eraiki; horrela ez balitz, ezingo genuke komunikazioaz hitz egin. Esanahia aurreikusgarria izate horretan badute eraginik komunikazioaren eta ezagutza sozialaren arteko harreman estuek: komunikazioaren ulerkuntza ezagutza sozialaren azterketatik iragaten da, eta ezagutza soziala ulertzeko, komunikazioa aztertu beharra dago: “Kraut y Higgins (1984) afirman que si deseamos comprender la comunicación, debemos estudiar el conocimiento social y que si deseamos entender los aspectos más importantes del conocimiento social debemos estudiar la comunicación” (G. Musitu, 1996: 27). Komunikazioaren aspektu guztiekin zerikusia duen prozesu garrantzitsua da ezagutza soziala; izan ere, giza elkarreraginean antolaturiko pentsamendua da ezagutza soziala: “ La communication est onc pour ces auteurs un processus social permanent intégrant de multiples modes de comportement: la parole, le geste, le regard, la mimique, l´espace interindividuel, etc.” (Bateson eta lankideak, 1981: 24). Ezagutza soziala eta norbanakoaren ezagutza ez dira berdinak izaten sarritan; ideiak, pentsamenduak eta errepresentazioak norbanakoaren mailan eta taldearen mailan prozesatzen dira eskuarki. Bikote edo talde batek duen informazioa prozesatzeko modua gizabanako isolatuek dutenetik guztiz ezberdina da. Gizarteko harremanetan gertakarien edo ekintzen segidak ez dira modu aldagaitzean gertatzen, baizik negoziatu, aldatu eta birdefinitu egiten dira, elkarreragina aurrera doan heinean. Diskurtsoa ulertzeko testua errepresentatu behar da; hau da, testua eratzen duten osagaiez gain, ezagutzaren osagaiak ere kontuan hartu behar dira. Bidaltzaileak eta hartzaileak testuak denotaturiko situazioari buruzko eredu bat eraikitzen dute; diskurtsoaren eraketa egokirako informazioa eskuratu eta aukeratzeko eginkizuna du eredu horrek. Gonzalo Musituk bereizi egiten ditu “situazioaren errepresentazioa” eta “testuaren errepresentazioa”; testua ezingo dugu ulertu, testuan inplikaturiko gizabanakoen situazioa irudikatzen ez badugu. “ Testuak aipatzen dituen gertakari lokal eta globalen arteko harremanak ulertzea beharrezkoa da testua ulertzeko” (Musitu, 96:31). Aurretik ezagutzen ditugun gertaera, objektu eta situazioak agertzen dira testu askotan; aurrez ditugun ezagutza hauek situazioaren eredu bat ematen digute. Testua ezagutzen dugun heinean situazioaren eredu berri bat eraikitzen da. Baina, situazioaren eredu semantikoaz gain, testuinguru komunikatzailearen eredua ere aipatzen du Gonzalo Musituk; eredu horretan errepresentatzen dira hitz egiteko ekintza, azpiko asmoak eta solaskideen nahiz testuinguruaren informazioa. Testuinguruaren eredu hau da situazioaren ereduaren eta testuaren errepresentazioaren arteko lotura: “ Pero además del modelo de situación propiamente semántico, se requiere de un modelo de contexto comunicativo, en el que se representa el acto de habla, las intenciones subyacentes, así como también información de los interlocutores y del contexo. Este modelo de contexto comunicativo forma según Van Dijk (1983) el vínculo entre el modelo de situación y la representación del texto el cual viene a ser el contenido semántico del acto comunicativo y al que ahora nos referimos y del que el modelo situacional, es la base referencial” (G. Musitu, 1996: 32) . Komunikazio ekintza guztiek eskatzen dute plangintza bat eta solaskideen arteko doiketa edo koordinazio bat; horregatik, doiketa edo koordinaziorako sentikortasuna komunikazioaren muinean dagoen zerbait da. Ados egon behar dute solaskideek hizkuntza, hiztegi eta sintaxi komunari dagokionean. Koordinazio prozesu konplexu bat da komunikazioa: elkar ezagutu behar dute solaskideek, hartzailearen jarrera eta sinesteetara egokitu behar da mezua eta bidaltzaileak aldatu egin behar du bere jarrera, solaskidearengandik jasotzen duen feedbackaren arabera. Ekintza komunikatzailearen plangintzak entzulearen ikuspegia kontuan hartzea eskatzen du, Gonzalo Musituk esaten duen bezala (Gonzalo Musitu, 1996:39). Batzuetan irudimenezko entzulearengan oinarrituta egiten da plangintza. Horrelakoetan ez da ongi uztartzen egoera errealarekin, eta komunikazio problemak sortzen dira. Sarritan errazegi pentsatzen dugu besteak gure antzekoak direla, beren ezaguera gurearen antzekoa dela. Komunikazio hutsegiteak eta gatazka ekartzen ditu horrek. Berbazko eta ez-berbazko feedbackaren bidez bakarrik alda daitezke planak, eta ekintza komunikatzailearen hutsegite eta gatazkak konpondu. Komunikazio ekintzaren elkarreragin mailei buruzko hausnarketan lau maila bereizten ditu Gonzalo Musituk (1996: 40-89): maila fisikoa, ekintza- erreakzioaren maila, igurikapenen elkardependentziaren maila eta elkarreraginarena. Maila fisikoari dagokionez, pertsona batek mezu bat bidaltzen duenean, mezu hori jasoko duen beste baten izanean fidatzen da. Bestearen presentziarik gabe ez legoke solasaldirik. Ekintza-erreakzioaren mailari dagokionez, jokaera bakoitza aurretiko beste jokaera baten menpe dago. Batek jokatzen du eta besteak erreakzionatu egiten du. Elkarri menpekoturik daude pertsonak. Ekintzaren eta erreakzioaren elkardependentzia honetan feedbackak eskuhartzen du; honek ematen dio bidaltzaileari bere ekintza komunikatzailearen arrakastaren berri. Pertsona bakoitza besteak egiten duenari menpekoturik dago. “Emaidazu giltza” esaten du batek; giltza eskura hurbilduz erantzuten du besteak. Elkarri menpekoturiko ekintza eta erantzun batzuen aurrean gaude. Igurikapenen elkarrekikotasunari dagokionez, “pertsona guztiek dute beraiekin elkarreraginean ari denaren irudi bat. Solaskidearen erantzunari buruzko igurikapenetan oinarrituta, solaskideak nola jokatuko duen aurresaten saiatzen dira” (G. Musitu, 1996: 41). Besteei buruz ditugun igurikapenak eta geure buruaz dugun irudia uztartuz, mezu batzuk aukeratzen ditugu. “Besteei buruz igurikapenak garatzen ditugunean, pertsona batek nola jokatuko duen aurresateko gai garenean, enpatiarako trebetasun lantzen ari gara” (G. Musitu, 1996: 41). Besteen nortasunean geure burua proiektatzeko gaitasuna bezala definitzen du Gonzalo Musituk enpatia. Enpatiazko prozesuaren bidez heltzen gara igurikapenetara: gizakiaren egoera psikologikoak aurreikustera.Enpatiari dagokionez, inferentzian oinarritutako enpatia (Asch) eta rolean oinarritutako enpatia (Mead) bereizten ditu Gonzalo Musituk: 1. “ Pertsona baten gertaera kontzienteak besteek nola hautematen eta deskodetzen dituzten analizatzen da inferentzian” (G. Musitu, 1996: 42). Bi pertsonen artean, espazioa, airea eta energia fisikoa besterik ez dagoela hipotetizatzen bada (Musitu, 1993), orduan pertsona bakoitzak bere kontzientzia eta bere sineste propioak izango ditu, eta beste pertsonen inpresio fisikoak, soinuak eta mugimenduak behatu bakarrik egin ditzake; beren esperientzietara sarrerarik ez du izango; beha ditzakeen mugimenduak datu fisiko soilak, esperientzia psikologikoekin inolako zerikusirik gabeak izango dira. Bestearengan ikusten ditugun datu fisiko horiek barneratu eta kontzientziaratzeko bidea geure buruarengan egindako behaketetatik abiatuta egindako inferentziak dira Aschentzat. Baina, inferentzia egiteko, beharrezkoa da gure aurretiko esperientzia behaturiko esperientziarekin bat etortzea; horregatik, besteengandik jaso dezakegun ezagutza bakarra zeharkakoa da. Datu fisikoek ez dute esanahi psikologikorik; besteen ulerkuntza prozesu egozentriko eta subjektiboa da. Alde batetik, niarengandik ateratako inferentzien bidez bakarrik hel gaitezke besteen ezagutzara. Beste aldetik, premia baldintzetan dagoen gizabanakoa da abiapuntua; norbere desiretan sostengatzen direnean bakarrik dute zentzua besteen ekintzek. Geure premia baten asetzea ahalbidetzen duten neurrian bakarrik arduratzen gara besteez. Besteen ezagutza, premia horren izanari eta premia horren asebetetzeari baldintzatua egonen litzateke. 2. Meadentzat, pertsona batek beste baten rola hartzen duenean gertatzen da enpatia. Enpatiak aurrejarrera ireki bat eskatzen du: emozioaren sortzaile den situazioak pertsonarentzat duen esanahia aztertzea eta haren berbazko nahiz ez- berbazko jokaerak zehazki interpretatzea. Prozesu imitatzaile bat da lehenik gertatzen dena. Beste pertsonaren keinuak behatu, imitatu eta esanahia ematen diegunean, besteengan sortzen diren erreakzioak sortarazten ditugu geuregan ere; jarrera sail bat eskuratzen dugu. Jarrera horien eskurapenak rolaren ikaskuntza ahalbidetzen du. Bestearen erreakzio berberak ditugu, eta haiek ulertzen ditugun neurrian, sinbolikoki bestearen lekuan jar gaitezke (G. Musitu, 1996: 44). Besteak nola jokatuko duen ulertzeko gai garenean, enpatia gertatzen ari da. Gizakion arteko elkarreragin sinbolikoari dagokionez, gizakiok giro sinboliko batean bizi gara eta sinbolo multzo konplexuak eratzen ditugu geure gogamen prozesuen bidez. Sinbolikoki ikasteko, oroitzeko eta komunikatzeko gai delako bereizten da gizakia. Sinbolo horien esanahia eta balioa besteengandik ikasten dugu. Sinboloen komunikazioaren bidez, esanahi eta balio kopuru handiak geureganatzen ditugu: sinboloak ikasi ezezik, sinboloen ebaluapen bereiztailea egiten dugu. Besteekiko elkarreraginean ikasi dituen sinboloen bidez erabakitzen du gizakiak zer egin behar duen eta zer ez. Pertsonak ez dio ingurune fisiko soil bati erantzuten, prozesu sinbolikoen bidez hautemandako ingurune bati baizik; gizakiak bere sinbolo bereziak sor ditzake, eta sinbolo horien ikuspegitik ikusiko du mundua. Gizartea gizabanakoaren aurretik dator. Gizarteak kulturez osatuak daude, hau da, esanahiez eta balore multzoz. Elkarreragin sinbolikoaren teoriak gizakiaren eta gizartearen arteko egokitzapena azpimarratzen du. Kultura bat bereganatzen duten heinean, gizartearen zati bihurtzen dira gizabanakoak. Musituren arabera, gizakia ulertu nahi badugu, besteekiko elkarreraginean eskuratzen dituen sineste eta balioak aztertzea ba biderik zuzenena. Giza elkarreraginaren antolamendua Elkarreraginaren antolamendua aztertzean, komunikazio errepikatzaileen jarraibidea edo komunikazio prozesuen egitura aztertzen du Watzlawickek. Komunikazio patroiak edo jarraibideak denboran zehar eta situazio ezberdinetan gertaerak errepikatzea edo gertaeren erredundantzia adierazten du. Adibidez, “aurresate autobetetzailean” komunikazioaren jarraibidea errepikatu egiten da, denboran zehar eta situazio ezberdinetan. Watzlawickek Sistema Orokorren Teoriaren ikuspegitik aztertzen du giza-elkarreragina: elkarreragin sistema bezala, objektuen multzo bezala, objektuen eta berorien atributuen arteko harremanen multzo bezala (Watzlawick, 1967:117). Watzlawickentzat, objektuak gizabanakoak badira eta atributuak komunikazio jokaerak badira, elkarreragin objektuak deskribatzeko modurik egokiena elkarrekin komunikatzen diren pertsonak bezala ikustea da, eta ez gizabanako bezala. Elkarreraginean daudenak ez dira gizabanakoak, “beste pertsonekin komunikatzen diren pertsonak baizik”. Era berean, Birdwhistellentzat, gizabanako batek ez du mezurik komunikatzen, baizik komunikazio batean eskuhartu egiten du eta komunikazioaren osagai bihurtzen da. Komunikazioan eskuhartu egiten duela esaten du norbaitekin komunikatzen dela esan ordez. Gizabanakoaren ekintzak bere testuinguruan aztertzen ditu: keinu baten esanahirik ez dago, elkarreragin sistemaren barnean ez bada. Sistema organikoak sistema irekiak dira, beren ingurunearekin materia, energia edo informazioa elkartrukatzen baitute. Sistemaren zati bakoitza besteekin erlazionaturik dago; haietako baten aldaketak beste guztien eta sistema osoaren aldaketa eragiten du. Sistema ez da, beraz, bere zatien batura. Sistemako osagaien artean harreman zirkular konplexua gertatzen da. Watzlawicken arabera, sistema zirkular batean hasierako baldintzek ez dituzte emaitzak determinatzen. Ekifinalitatea gertatzen da, hots, jatorri ezberdinek emaitza berdinak eman ditzakete, erabakigarria dena antolamenduaren izaera baita. Sistema irekien egonkortasuna ekifinalitatearen printzipioak bereizten du: sistema itxietan oreka egoera hasierako baldintzek determinatzen duten bitartean, sistema irekiak lor dezake hasierako baldintzetatik independentea den egoera bat. “ Sistema irekien jokaera ekifinala hasierako baldintzekiko independente izatean oinarritzen bada, orduan, hasierako baldintza ezberdinek emaitza berbera ematetik aparte, hasierako “zergati” berberek emaitza desberdinak eman ditzakete” (Watzlawick, 1976:123). Sistema irekien ezaugarri nabarienetakoa jokaera ekifinalari dagokiona da; hasierako baldintzek ez dute jokaera determinatzen; sistemak ematen du jokaeraren azalpen betea. Elkarreragin sistemen irekitasunaz gain sistema horien egonkortasuna ere deskribatzen du Watzlawickek; komunikazio segidek eta harreman motek iraun egiten dute. Beharbada, motibazioaz eta aztura soilaz gain badaude komunikazio prozesuari bere-berezkoak zaizkion faktore batzuk, harreman mota bat iraunaraztera eramaten dutenak. Faktore horiek komunikazioaren efektu mugatzailearen deiturapean biltzen ditu Watzlawickek (1967:127). Horrela, “ komunikazio segida batean, mezuen elkartruke guztiek gutxitu egiten dute ondorengo mugimendu posibleen kopurua” (1967:127-128) . Jokoaren analogiari helduz, pertsonarteko edozein jokalditan mugimendu batek aldatu egiten du jokoaren konfigurazioa, aurrera begira egon daitezkeen ahalbideak ukitzen baititu. Harremanen arauei dagokienez, berriz, Watzlawickentzat, harreman guztietan beren harremanaren definizioak eskaintzen dituzte partaideek, hau da, harremanaren izaera determinatzen saiatzen dira. Bestearen definizioa konfirmatu, baztertu edo aldatu ere egiten dute. Harremanen definizio hori oso garrantzitsua da, harreman egonkor bat ezin baitaiteke flotatzen edo airean mantendu. Prozesuak egonkortu egin behar du, bestela gehiegizko fluktuazioak gertatuko bailirateke eta horrek harremanak haustera eramango bailuke. Familia patologikoak etengabe eztabaidan aritzen dira harreman motari buruz. Palo-Altoko kideek (Jackson, Watzlawick) harreman-araua deitzen dute definizioaren egonkortze hau; harreman mailako erredundantzien formulazioa izango litzateke araua. Arau hori, simetria edo osagarritasunari buruzkoa, puntuazio partikular bati buruzkoa, pertsonarteko elkarrekiko sartezintasunari buruzkoa, edo harremanen beste aspekturen bati buruzkoa izan daitekeela dio Watzlawickek. Jackson eta Watzlawickek arauez gobernaturiko sistema bezala hartzen dute familia. Familia sistema egonkor bat izanen litzateke; sistema horren aldagai batzuk muga jakin batzuen barruan egonkor mantentzen dira. Jacksonen homeostasi familiarraren kontzeptua aipatzen du Watzlawickek. Paziente seinalatua hobetzean, haren familiakoen oreka psikologikoak sarritan txarrera egiten zuela ikusi zuen Jacksonek. Familiako beste kideen jokaera hauek eta pazientearen gaixotasuna sistema asaldatua berriro orekara erakartzeko “mekanismo homeostatikotzat” hartu zituen. Familiako kide batek onerako edo txarrerako egiten dituen aldaketek eragina dute familiako beste kideengan. Pazientearen arazoa ezkutatzean, krisi berri bat agertzen da familian. Familiak osotasun bat eratzen du; gizabanako baten jokaera besteen jokaerarekin erlazionatua dago. Familiako kide bakoitzaren edozein jokaera komunikazio bezala har daiteke, besteengan eragiten baitu. Bestalde, sistemako elementuen batukortasunik ezari buruz, honela dio Watzlawickek: “ Familia baten analisia ez da haren kide indibidualen analisien batuketa. Sistemaren bereizgarriak badaude, hau da, elkarreragin patroiak, kide indibidualen kualitateak gainditzen dituztenak” (Watzlawick, 1963:131). Psikoterapeutarengana bideratzen den pazientearen sintomak ez dira sarritan pazientearen bereizgarri bezala hartu behar, sistemaren bereizgarri bezala baizik. Arrazoi gehiagoz esan dezakegu hori, familia sistemak pazientearen hobekuntzak ezin dituela jasan ikusten dugunean. Ikuspegi honetatik aztertzekoak izaten dira eskizofrenikoen familiek pazientearen heldutasunaren aurrean izaten dituzten erreakzioak (Watzlawick, 1963:133-136). Giza-elkarreraginaren antolamenduari buruzko hausnarketa amaitzeko, sistemaren kalibraketa eta funtzio mailakatua aipatzen ditu Watzlawickek. Elkarreraginean dauden kideak elkarri egokitzea da kalibraketa. Gelan tenperatura jakin bat gordetzeko kalibratua dago termostatoa; baina, termostatoaren kalibraketa aldatzen dugunean, hau da, tenperatura garaiagoa edo baxuagoa finkatzen diogunean, funtzio mailakatu bat gertatzen da. Funtzio mailakatu hori bera gertatzen da, adibidez, autoaren martxekin. Gaixotasun mentalak ere har daitezke helburu egonkortzailea duten funtzio mailakatuak bezala. Adibidez, psikosi batek sistemaren birkalibraketa eragiten du.  Komunikazioa testuinguru psikosozialean Komunikazio prozesua ezagutza sozialaren eskurapen eta erabilerarekin harremanean dago. Hizkuntza eta komunikazioa lotuak daude pertsonek beren buruaz eta besteez duten ezagutza sozialarekin: ezagutza soziala elkarreraginean antolaturiko pentsamendua da. Ezagutza sozialak, bere aldetik, ukitu egiten du pertsonak duen komunikatzeko modua. Horregatik, hizkuntzaren eta komunikazioaren ikuspegi psikosozialari gero eta garrantzi gehiago ematen zaio. Komunikazioa, ikerketa eremu bezala, diziplinarteko funtzio bat da: antropologia, hizkuntzalaritza, zientzia politikoa, psikologia soziala eta soziolinguistika ukitzen ditu. Mezuaren transmisio ekintza bakoitza, eremu askoz zabalago batean integratzen da. Eremu zabalago honi deritzo komunikazio soziala. Komunikazioaren alderdi psikosozialak aztertzen hasita, identitate alderdiarekin egiten dugu topo. Mezu guztiak toki batetik bidaltzen dira; kokagune horrek mugatzen du bidaltzailearen situazioko identitatea; situazioko identitate hori identitate markatzaile batzuen bidez agertuko da hizlariaren esaldietan: adierazpen estiloa, hiztegia, azentua, intonazioa. Gizartean dugun tokiak edo kokaguneak mugatzen du gure komunikazioa; kokagune horren arabera, aurrez ezarrita daude gure identitate soziala, gure rolak, gure komunikazio estiloa, gure harreman motak: saltzaile/bezero harremana, ugazaba/langile harremana, irakasle/ikasle harremana. Pertsonarteko komunikazioen zati handi baten helburua norbere irudia ekoiztea, elikatzea eta sendotzea. Motibazio hau inkontzientea izan daiteke edo kontzientera atera ere egin liteke. Guk eman nahi dugun irudia besteek sendotzen ez badute, egonezina eta identitatearen astindura agertzen dira guregan. Ezagumendu premiak eramanda komunikatzen bagara, komunikazioak badu ez-sendotze edo deskonfirmazio arriskua ere. Horregatik, deskonfirmazio beldurragatik sarritan isilik gelditzen gara. Eguneroko harremanetako komunikazio-aztura gehienek norbere eta bestearen ezagutza lortzea bilatzen dute: solaskidea baloratu, norbere rola, irudia eta identitatea finkatu eta egonkortu. Komunikazioaren bidez norberaren batasuna eta denboran zeharreko jarraitasuna gorde ere egiten dugu; gatazka edo barne-desadostasuna sor dezakeena baztertu egiten da komunikazioan. Norbere identitatearen oreka eta jarraitasun sentimenduak gordetzea da komunikazioaren funtzioetako bat. Bestearekiko komunikazioa aldi berean desiratua eta beldur sortzailea da. Desiratua, oraintsu esan dugunagatik. Beldur sortzailea, bestea norbere lurraldean sartu litekeelako eta intimitatea bortxa dezakeelako. Norberaren eta bestearen arteko hesia ezin gaindi daiteke, erritozko egoera edo ingurune batzuetan ez bada. Bestearekiko harremanak arazoak sortzen ditu. Harreman premiak zenbat eta handiagoak, arriskuak ere are eta handiagoak. Distantzia subjektibo desiratua ez da berdina izaten solaskide bakoitzarentzat; ezkutuko negoziazio bat egoten da hor. Distantzia egokia aurkitzeko, berbazko eta ez- berbazko indikatzaileak erabiltzen dira. Mezu bat adierazpenezko mugimenduaren eta hertsapenezko mugimenduaren arteko konpromisozko eraketa bezala agertzen zaigu sarritan. Adierazpen mugimenduak esatera bultzatzen duen bitartean, hertsapen mugimenduak isiltzera eta gordetzera bultzatzen du. Komunikatzeko motibazioaren eta inhibizioaren arteko konpromisozko eraketak dira defentsa mekanismoak. Aipatzekoak dira babes mekanismo horien artean, autozuzenketak (erasokortasunaren ezabamendu erretroaktiboak), eufemizazioak (esan nahi duguna modu onargarriagoan esatea), zintzilik uztea (espero den hitz bat esan gabe uztea), anbiguitateak (interpretazio bat baino gehiago eduki ditzaketen mezu lausotsuak), prekauzioak (“ez gaizki har, mesedez, esan behar dudana”) edo inpertsonalizazioak (“esaten denez”). Komunikazioak badu beste helburu bat ere: bestearengan eragina izatea; bestea konbentzitu, seduzitu edo mehatxatzeko helburua. Baina, bestearengan eragina izatea lortu nahi bada, hark ulertzeko moduan komunikatu behar da; norberak esaten duena solaskideak nola hartuko duen neurtu behar da. Kalkulu aitzinatzaile hau mezu-hartzailearen errepresentazioaren bidez egiten da. Igorleak hartzailearen irudimenezko errepresentazio bat egin behar du; errepresentazio hori osagai pertzeptiboz eta osagai proiektiboz osatua egonen da. Hartzailearen mezuarekiko igurikapenak eta erreakzio posibleak aitzinatzen ditu. Hartzaileak ez du mezua jasotzen; seinaleak hauteman eta aztertu ondoren, mezua ekoizten eskuhartzen du; hartzaileak, beregan zentraturik, bere motibazio sakonen arabera ekoizten ditu esanahiak. Bere beldur eta desiren arabera egiten du seinaleen hautespena, inferentzia, azpimarraketa edo deformazioa. Mezu bat jasotzea ez da hizkuntzazko deskodetze soilera mugatzen; bere errepresentazioekin, desirekin eta babes mekanismoekin loturiko esanahi multzo bat sortarazten du hartzailearengan. Horregatik esaten da mezurik ez dela transmititzen; izan ere, prozesu interpretatzaile hau dela eta, mezu bidalia eta mezu jasoa ezberdinak baitira gehienetan. Gaizki ulertzea ez da salbuespena, araua baizik.  Zer da komunikazioa? Gizarte bateko gizabanakoen arteko elkarreraginezko gertaera: gizarteko kide baten eskuhartzea beste kide baten eskuhartzeari emandako erantzuna da alde batetik; beste aldetik, kide berorren edo beste baten eskuhartzearentzat kinada da. Atzeraelikaduraren eragina bere baitaratzen duen prozesu zirkular bezala hartu behar da komunikazioa. Watzlawick eta bere kideentzat gizakia ezin da komunikatu gabe egon. Komunikazioa egon dadin, bi pertsona eta bien arteko mezua aski izango lirateke. Baina, kritikoen iritziz, jokaera gehienak komunikazio izango lirateke orduan. Horregatik, Wienerrentzat, komunikazioa egon dadin, igorlearen komunikatu nahia eta mezu asebetetzailea edo kontzientea beharrezkoak dira. Baina, Watzlawickentzat, ezin dezakegu jakin noiz den komunikazio bat kontzientea, intentzionala eta eraginkorra. Watzlawick eta Beavinentzat, bi pertsona edo gehiagok modu ezarbitrarioan jokatzen dutenean, komunikazioa gertatzen da. Ez-arbitrarietatea hertsapenaren kontzeptuarekin elkartzen da. Aldagaiek modu ezarbitrarioan jokatzen dutenean gertatzen da hertsapena. Aldagaien artean antolamendu bat egoteak hertsapen baten gertaera adierazten du. Hertsapen hauei esker, mezuak aurresangarriak dira. Hertsapen kontzeptuaren arabera, mezuen elkartruke orok geroko elkartrukeak mugatzen ditu (Musitu, 1993: 53-54). Berbazko osagaiez gain, ez-berbazkoak ere biltzen ditu mezu komunikatzaileak: keinuak, jarrerak, jokaerak, mimika, intonazioa, isiltasuna eta abar. Mezu guztiek bi esanahi maila dituzte: eduki informatzailearen maila eta komunikatzaileen arteko harreman motaren maila. Komunikatzaileen arteko harreman hauek bi eredu handien arabera egituratzen dira: eredu simetrikoa eta eredu osagarria; eredu simetrikoan, berdinen arteko harremanak deskribatzen dira; eredu osagarrian, jokaera bereizi-kontrastatuak eta hierarkizatuak garatzen dira. Edgar Morinek esaten du geure burua eta besteak informatzeko, ezagutzeko, esplikatzeko eta ulertzeko komunikatzen garela (La Communication appliquée aux organisations et à la formation, Demos, 1998). Informazioaren unitate diskretuek ezagutza integratzaile eta testuinguratzaile batean hartzen dute esanahia. Azalpenak edo esplikazioak zergatiak bilatzera jotzen du; ulerkuntzak, berriz, dimentsio subjektiboa sartzen du ezagutzan eta azalpenean. Ezagutzaren mailan, ezagutza mugatzen duten kontzeptuen harreman logikoak paradigma batean egituratzen direla ikusten dugu. Mezuaren ulerkuntzara heltzeko, gure pentsamendu egiturak eta besteen pentsamendu egiturak edo paradigmak ezagutu behar ditugu, horiek baitira gure gogameneko paisaiak (mind scapes). Paradigma berberaren barnean bakarrik da posible ulerkuntza. Gutako bakoitzaren barnean guregandik ezberdina den “bestelako ni” bat ere bada; badugu bakoitzak, geure barnean, ni ezberdin-arrotz bat. Horrela, geure buruarekiko elkarrizketa bat eduki dezakegu. Geure barnean “bestelako ni” bat dugulako, eta bestea “beste ni” bat delako, arrotzarekiko harremana dugu geure barneko bi osagaien artean, eta barnekotasun harremana dugu “beste niarekiko” edo bestearekiko harremanetan. Bestea ulertzeko lehen eragozpena geure buruarekiko ulergaiztasuna dugu. Geure burua ezkutatzen, gordetzen eta iruzurtzen dugu. Bestea ulertzeko eragozpen garrantzitsua da, baita ere, bestea nortasun finko batera biltzea; bestearen nortasun anitza ezkutatu egiten dugu, bereizgarri bakarrera mugatzen dugu. Azkenik, harremanak gertatzen direneko testuinguruak eragin nabaria du komunikazioan; harremana zein situaziotan ematen den eta komunikazioaren eremu sinbolikoa (arauak, ereduak, erritualak...) zer-nolakoa den jakitea beharrezkoa da komunikazio prozesua ezagutzeko.  Hizkuntza eta pentsamendua Hizkuntzalariek sarritan ahaztu egin izan dute testuinguru soziala; soziolinguistikari esker bete da zulo hori. Hizkuntz adierazpenek ingurunea islatu bakarrik ez dute egingo, ingurune hori sortzen eta birdefinitzen lagundu ere egingo dute. Ikuspegi honetatik, hizkuntzaren eta testuinguru sozialaren arteko bitarteko garrantzitsu bezala hartu behar dira errepresentazio kognitiboak. Pertsonarteko harremanetan eta komunikazioan garrantzitsua da hizkuntzaren eta ezagutza sozialaren arteko harremana. Hizkuntzak eta pentsamendu estiloak eragina dute gure harremanetan. Komunikazio prozesuaren eta ezagutza sozialaren eskurapen eta erabileraren artean harremana dago. Hizkuntza eta komunikazioa ezagutza sozialarekin loturik daude. Elkarreraginean antolaturiko pentsamendu bezala definitu behar da ezagutza soziala. Hizkuntzak eta komunikazioak zerikusia dute pertsonek beren buruaz eta besteez duten ezagutza sozial motarekin. Ezagutza sozialak, bere aldetik, eragina du pertsonen komunikazioan (Musitu, 1993: 14). XVIII. mende amaierako erromantizismoak garrantzi handia ematen zion hizkuntzen eta kulturen aniztasunari. Tradizio horretan kokatu behar da Edward Sapir eta Benjamin Lee Whorfen hizkuntza eta pentsamenduaren harremanari buruzko hipotesia. Hipotesi honek hizkuntz determinismoaren eta hizkuntz erlatibitatearen printzipioak uztartzen ditu. Hizkuntz determinismoaren arabera, hizkuntzak mugatzen du gure pentsaera. Hizkuntz erlatibitatearen arabera, hizkuntza batek egiten dituen bereizkuntzak hizkuntza horretan bakarrik egin daitezke. Benjamin L. Whorfek eta Edward Sapiren hipotesiaren arabera, beraz, hizkuntzak pentsamendua modulatzen du; gizakiaren hizkuntzak, mundua hautemateko modua ezezik, mundu horretako objektuen aurrean jokatzeko modua ere eragiten du (Erlatibismo kulturalaren hipotesiari dagokionez, Sapirren jarrera nahikoa matizatua da, eta Whorf izango da jarrera hori erradikalizatuko duena). Gure hizkuntzak marrazten dituen marren arabera zatitzen dugu errealitatea. Naturan egiten ditugun zatiketak eta errealitate hori kontzeptuetan nahiz kategorietan antolatzeko dugun modua gure hizkuntzaren eskemetan oinarritua dago. Ingurumunduko objektuak deskribatzeko erabiltzen diren kategoria sistemen kopuru eta moten arabera bereizten dira nagusiki hizkuntzak. Adibidez: Filipinetako haurrek 92 izen desberdin dituzte arrozari dei egiteko. Horrek itzulpen zailtasunak dakartza berarekin. Ingelesak, frantsesak edo espainolak, adibidez, hitz bakar bat dute elur mota ezberdinentzat, eta eskimalen hizkuntzak hitz ezberdinak ditu elur mota ezberdinentzat. Azteken hizkuntzak, adibidez, hitz bakar bat erabiltzen du (desinentzi ezberdinekin) izotza, hotza edo elurra izendatzeko. Ikuspegi honetatik, Whorfek behin eta birritan azpimarratu du hizkuntza ezberdinen arteko baliokidetasunik eza. Hizkuntza bakoitzak bere kategoria sistematan zatitzen du errealitatea; horregatik, Whorfentzat, pentsamenduaren oinarrian hizkuntza-egitura dago. Hizkuntz erlatibitatearen hipotesiaren arabera, errealitatea, hitz egiten den hizkuntzaren arabera ulertzen da. Behatzaile guztiak ez dira errealitate fisiko berberaren aurrean hautemate fisiko berberaz gidatzen. Hizkuntz erlatibitatearen teoriaren arabera, pertsona batek ikasten duen hizkuntzaren egiturak eta kategoriek mugatzen dute haren pertzepzioa eta pentsamendua. Hipotesi horren bertsio malguagoa: hizkuntza batek hautemate jakin batzuetarako prestatzen du pertsona, beste hautemate batzuen aurrean haiei ematen baitie abantaila; ondorenez, pentsamodu batera eramango du, beste pentsamodu batzuetara eraman ordez. Onar daiteke kulturen artean kontzeptuzko ezberdintasunak badirela, hizkuntza ezberdinen erabileraren arabera. Baina, egia da, baita ere, hizkuntza batetik bestera itzultzeko gai garela. Hizkuntza batek hitz bakar bat baldin badu beste batek askoren bidez esaten duena adierazteko, zirkunlokiora jo dezake. Gainera, kultura ezberdinetan zehar egin diren hautemateari buruzko ikerketa gehienek ez diote sostengu handirik eman Whorf eta Sapirren hipotesiari. Zentzu honetan, ikerketa horien emaitzak berrikusi ondoren, kultura ezberdin horietan hautematea oso antzekoa dela, hots, hizkuntzetatik askea dela ondorioratu da. “ Hizkuntzaren eta pentsamenduaren arteko harremana ukatu gabe, Whorf eta Sapirren hipotesiak ahaztu egiten du ezagutzaren izaera soziala” (or. 19, Musitu, 1993); ingurunearen gain gizakiak dagien ekintza konkretutik eta beste gizakiekiko harremanetatik irteten da ezagutza sozial hori. Bestalde, hizkuntzarik gabeko pentsamenduaren ahalbidea sostengatzen duten ikerketak ere badaude; beste sentimen modalitateetatik datozen irudietan oinarritzen da pentsamendu hori. Gainera, hizkuntzalariek berek ere norbanako guztiei komunak zaizkien gertakizun unibertsalak behatu dituzte; ingurune, zibilizazio eta kultura ezberdinetatik askeak lirateke unibertsal horiek. XVIII. mende amaieraz geroztik, hizkuntz ezberdintasunen azterketari garrantzi handia eman zaio hizkuntzalaritzan. Baina, XX. mendearen erdialdera Noam Chomskyren ikerketa lerroak interes berezia jarri du hizkuntzako unibertsalen ikerketan; hizkuntzalariak hizkuntzaren unibertsalen bereizgarriak aztertu behar ditu eta hizkuntz aldaketa posible guztien berri emango duen gramatika unibertsal bat finkatu behar du. Chomskyren arabera, hizkuntza partikular guztiek eduki behar dituzte hizkuntzaren propietate unibertsal guztiak. Horregatik, propietate horiek aurkitzeko nahikoa da hizkuntza bat sakonean aztertzea. Kultura ezberdinetako hizkuntzetan erregulartasun sail bat agertu dute azterketa ugarik. Osagai gramatikal ezberdinak erabiltzeko ordenuan, adibidez, erregulartasunak aurkitu dituzte hogeita hamar hizkuntzatan. Tipo unibertsaleko berezitasunen izana kontuan hartzera eraman ditu honek ikertzaileak. Unibertsalisten ideala hizkuntza guztiei komunak zaizkien propietateak aurkitzea da. Baina, unibertsal absoluturik aurkitzea zaila da. Horrelakorik ez baitago. Horregatik, unibertsal erlatiboen aurkikuntzara jo dute hizkuntzalariek. Adibidez, hizkuntzen % 99 baino gehiagotan subjektu gramatikala objektuaren aurretik joaten da. Chomskyk (1965) ekoizpen sintaktikoaren mekanismoetan eta arauen erabileran funtzionamendu unibertsalak suposatzen ditu. Unibertsal formalak (eraikuntza arauak) eta unibertsal substantiboak (hizkuntzaren osagaiak) bereizten ditu. Hizkuntza bat analizatzeko beharrezkoak diren kategoria sail bat biltzen du unibertsal substantiboak: izenak, bokalak, antonimoak eta abar. Adibidez, hizkuntza guztiek al dituzte bokalak eta kontsonanteak? Badirudi baietz. Baina, unibertsaltzat jo diren beste kategoria batzuk ez dira unibertsalak gertatu. Adibidez, zergatizko desinentziak edo etorkizuneko denbora. Hizkuntza baten esaldiek nola funtzionatzen duten ongi azaltzeko gramatika batek ze faktore kontuan eduki behar dituen edo ze baldintza abstraktu bete behar dituen agertzen dute unibertsal formalek. Adibidez, galderazko esaldien egiturak baiezko esaldien egituraren aldaketatik eratortzen dira. Tipo semantikoko unibertsalez ere hitz egiten da; esanahiaren errepresentazioak antolatzeko modua islatuko lukete unibertsal horiek. Psikologo sozialentzat erakarpen berezia eduki du unibertsal semantikoen azterketak. Osgooden ereduaren arabera (1959), gizakiek esanahiak emateko estilo unibertsal bat dute, errealitatea kategorizatzean. Sinbolismo fonetikoaren ikerketak ere hor daude: beren estimulu berezitasunen araberako esanahia emango litzaieke soinuei. Kultura ezberdinetako soinuei konnotazio sinbolikoak (esanahiak) egoztean datza; ez soinu onomatopeikoei, arbitrarioei baizik. Pentsamendua adierazteko tresna bat da hizkuntza Piagetentzat. Objektuetan eta objektuen bidez egindako ekintzen bidez garatzen ditu haurrak pentsamendu- ereduak sentimen-mugimenezko estadioan. Objektuen arloan egindako ekintzek pentsamendura daramate; mundu errealeko objektuen arteko harremanetan ikasten du haurrak; objektuak eskuztatuz eta sailkapen kategoriak garatuz. Haur gorrekin egindako ikerketek egiaztatu egin dute Piageten teoria. Hizkuntzarik ez izan arren, hizkuntza dutenen pareko ariketak ebazteko gai dira haurrak. Gainera, hizkuntz trebetasunen hobekuntzaren bidez gaitasun kognitiboak sustatzeko ikerketek porrot egin dute. Hala eta guztiz ere, ikerlari asko dira pentsamendua adierazteko bakarrik ez dela hizkuntza pentsatzen dutenak. Pentsamenduaren eta hizkuntzaren garapenari dagokionez, Vygotskyk garapenaren lehen estadioez dagien formulazioa eta Piagetena antzekoak dira. Vygotskyren arabera, aldibereko bi garapen paralelotara eramaten dute haurra jaiotzetiko berezitasunek: pentsamenduaren eta hizkuntzaren garapenera. Garapen korronte biok birtualki independenteak dira: elkarrekiko harreman gutxi dute lehen estadioetan. Baina, bi urte inguruan, interes berezia agertzen du haurrak ingurumunduko objektuak izendatzeko. Vygotskyren formulazioan gertaera garrantzitsua da hau: haurraren pentsamenduaren eta hizkuntzaren sistematan aldaketa oinarrizkoa eragiten duelako. Korronte biak uztartzen hasten dira. Objektu guztien izenak ikasi nahi izaten ditu haurrak; mundu sinbolikoan mugitzen hasten da. Komunikazio ekintza guztiek plangintza bat eta solaskideen arteko sinkronizazio edo koordinazio bat eskatzen dute. Helburu soziala lortzeko beren mezuak egituratu egin behar dituzte; aurretiko ezagutzen, situazioaren eta bereizgarri behagarrien arabera inferitu behar dituzte gogamen egoerak. Doiketarako sentiberatasuna eta gaitasuna komunikazioaren bihotzean dago. Komunikazio ekintzaren doiketa eta koordinazioa da hizkuntzaren maila ezberdinen ardatz zentrala. Komunikazioa ezinezkoa da solaskideek hizkuntza, hiztegi eta joskera bateraturik ez badute. Komunikazio ekintzaren koordinazioan honako osagai hauek eskuhartzen dute: elkarren ezagutza, solaskideen bereizgarriak eta feedbacka. Elkarren ezagutzari esker igorleak ebalua dezake hartzaileak dakiena. Gainera, komunikazio ekintza doitzeko hartzaileen sineste, jarrera eta ebaluapenen arabera aldatu behar da hitzaldia. Hizlariak sarritan gorde edo mozorrotu egiten du bere jarreren agerpena, entzuleen iritzietara egokitzearren. Horrela, onarpen handiagoa lortzen du, bazterketak eta gatazkak ekiditen ditu eta entzuleen jarreren aldaketaren bidez helburu sozialak lortu ahal izaten ditu. Doiketa hauek ondoren sozial garrantzitsuak dituzte. Igorlearen oroimenak, inpresioak eta jarrerak, berak emandako informazioarekin ados egoteko joera dute, nahiz eta informazioa emateko garaian informazio hori alboratua egon; bestalde, igorlearekiko eta mezuaren edukiarekiko hartzaileek duten jokaera eta jarrerak komunikazio prozesuko espazio semantikoan txertatzearen edo ez txertatzearen araberakoak izango dira. Horrez gain, etengabe jasotzen dugu gure solaskideen egoera afektibo eta kognitiboen adierazpen diren berbazko eta ez-berbazko jokaeren feedbacka, eta horrek komunikazio-ekintza egituratu eta berregituratzea ahalbidetzen digu. Komunikazio ekintzaren plangintza egitean entzuleen ikuspegia kontuan hartu behar da. Plangintza sarritan irudimeneko entzuleei begira egiten da eta horrek komunikazio problemak sor ditzake. Errazegi pentsatzen dugu besteak gure antzekoak direla eta beren ezagutza soziala gurearen antzekoa dela. Horrek komunikazio hutsegite eta gatazka ugari ekartzen ditu eskuarki. Berbazko eta ez-berbazko feedbackaren bidez bakarrik zuzen daitezke hutsegite eta gatazka horiek.  Komunikazio ekintzaren alderdi garrantzitsuak Mezua da komunikazio ekintzaren osagai garrantzitsuenetakoa. Mezuaren osagaiak kodifika daitezen, kontzientzi eta intentzionalitate maila bat behar du igorleak. Kalean jendea modu mekanikoan agurtzen badugu ere, errutina horiek noizbait kontzienteki ikasiak eta oroimenean gordeak izan ziren. Komunikazioaren espezialistentzat hizlariak erabilitako hitzak eta hitz horiek esateko modua mezuaren bi alderdi garrantzitsu dira; zein hitz esan diren eta zer-nolako ozentasunez, abiaduraz eta intonazioz esan diren. Igorlearen zirrarazko egoeraren eta mezua bidaltzeko moduaren artean erlazio bat badago. Komunikazioaren bidez garatzen dira giza harremanak: gizakiak elkar eragiten dira, elkar orientatzen eta kontrolatzen dira, informazioa elkartrukatzen da. Komunikazioaren helburua komunikatzaileen ulerkuntza lortzea da; bidaltzailearen kinada eta hartzailearena egokitzea. Egoera bateratu baten ezarpena bezala definitzen da komunikazioa. Komunikazio eraginkorra, beraz, igorlearen kinada jasotzailearen kinadarekin egokitzen denean gertatzen da. Giza komunikazioaren azterketa hiru arlotan banatzen da: sintaktika, semantika eta pragmatika. Sintaktikakinformazioaren transmisioari loturiko arazoak aztertzen ditu. Informazioaren teorikoaren eremu nagusia da: kodifikazioa, kanalak, zarata, erredundantzia.Semantikarentzatesanahia da kezka nagusia. Zuzentasun sintaktikoz sinbolo serieak transmititu badaitezke ere, zentzurik ez luke, bidaltzailearen eta hartzailearen artean esanahiaren inguruko adostasunik ez balego. Informazioa elkarbanatzeak itun semantiko bat aurresuposatzen du.Pragmatika komunikazioko jokaerez arduratzen da. Hiru arlo hauek elkarri lotuta daude. Watzlawickek, (Giza komunikazioaren teoria, P. Watzlawick, J. Beavin Bavelas eta D.D. Jackson) hiru arloak ukitzen ditu, baina batez ere pragmatikaz jardungo da, hau da, komunikazioak jokaeran dituen ondorenez. Hasieratik esaten du komunikazioa eta jokaera sinonimotzat hartu behar direla, pragmatikaren datuak ez baitira sintaktikaren eta semantikaren esanetara dauden hitzak bakarrik, hauen laguntzaile ez-berbazkoak eta gorputz lengoaia ere bai baizik. Horrez gain, testuinguruari dagozkion komunikazio osagaiak erantsi beharko genizkieke jokaera pertsonalei. Pragmatikaren ikuspegitik, jokaera guztiak hartu behar lirateke komunikaziotzat, eta ez berbazko jokaera bakarrik; bestalde, komunikazio orok jokaera ukitzen luke. Gainera, ez zaigu interesatzen komunikazioak hartzailearen gain duen eragina bakarrik, baizik, baita hartzailearen erreakzioak bidaltzailearengan duen eragina ere. Zarata motak Igorlearen seinalea eta hartzailearena bat datozenean gertatzen da komunikazio eraginkorra: Hartzailea/Igorlea = 1. Berdintzako 1 horretatik urruntzen gaituena da zarata. Entzun nahi ez dugun soinu bat entzutea beste erremediorik gelditzen ez zaigunean, ikusi nahi ez dugun irudi bat ikusi beharrean gertatzen garenean edo irakurri nahi ez dugun testu bat irakurtzea beste erremediorik ez dugunean, zarataz hitz egiten dugu. Intentzionalitateari lotuta dago, beraz, zarata. Giza komunikazioan hiru zarata mota bereiziko ditugu: sintaktikoa, semantikoa eta pragmatikoa. Zarata hauek urruntzen gaituzte igorlearen eta jasotzailearen arteko egokitzapenetik. Zarata_sintaktikoa Mezuan eta mezua transmititzen duen kanalean kokatzen dena da. Seinale baten transmisioa interferi dezakeen edo haren jasotzea asalda dezakeen hura da zarata Claude Shannon eta Warren Weaverrentzat:  Informazioaren Bidaltzailea Kanala Hartzailea Jomuga iturburua  Seinale Seinale Mezua bidalia jasoa Mezua  Zarata iturria  Informazioaren iturburuak mezua aukeratzen du. Igorleak mezua kodetu, seinale bihurtu eta kanalean zehar bidaltzen du. Hartzaileak seinalea informazio bihurtzen du: mezu kodetua deskodetu egiten du. Baina, praktikan ez dago berreskurapen osorik; zarata sintaktikoaren interferentzia gertatzen da. Komunikazioan bidali nahi diren seinaleei eta aukeratutako mezuei arrotz zaien edozein asaldura edo interferentzia mota litzateke zarata sintaktikoa. Horregatik, komunikatzaileak zarata sintaktikoaren interferentziarekin lehiatu behar du, horrek zaildu egiten baitu komunikazio perfektoa. Zaratak eragin dezake barnetik nahiz kanpotik. Komunikatzen ari naizenari arrotz zaion zerbait pentsatzen dudanean, barneko zarataz hitz egiten dugu; komunikatzerakoan kanpoan entzuten ditugun zurrumurruak edo txutxumutxuak kanpoko zarata bezala kontsideratzen ditugu. Hala ere, giza komunikazioan, zarata sintaktikoak lagun dezake solaskideen ulerkuntza hobea; egitura sintaktiko oker batek zarata maila handia sartzen du eta, ondorenez, igorlearen eta hartzailearen egokitzapenetik urruntzen du; baina, igorlearen egitura mentalari buruzko informazioa eskaintzen digu. Beharbada ez dugu oso zehazki jasoko mezuak denotatzen duen edukia bera, baina solaskidearen komunikazio moduari buruzko gain-informazioa oso baliozkoa da situazioaren profil egoki baterako. Zarata_semantikoa Bidalitako seinaleei hartzaileak eta igorleak esanahi bera egozten ez diotenean gertatzen da (Musitu, 1993: 33-34). Giza komunikazioaren arazo nagusienetakoa da. Komunikatzeko asmoa dagoenean, interesatzen zaiona lortu nahi badu igorleak, beharrezkoa da bere komunikazioak fideltasun handia edukitzea. Fideltasun handiko kodetzaileak zehazki adierazten du iturburuaren esanahia. Fideltasun handiko deskodetzaileak zehaztasun handiz interpretatzen du mezua. Prozesuaren fideltasuna zerk gehitzen duen eta zerk gutxitzen duen aztertu behar da komunikazioan. Zarata ezabatzeak fideltasuna gehitzen du; zaratak fideltasuna gutxitzen du. Komunikazioaren fideltasunean eragiten duten faktoreak honako hauek dira: Trebetasunek, jarrerek, ezagutza mailak eta egoera soziokulturalak eragiten dute iturburuan. Osagaiek, egiturak, edukiak, tratamenduak, zaratak eta kodeak eskuhartzen dute mezuan. Ikusmenak, entzumenak, ukimenak, usaimenak eta dastamenak eskuhartzen dute kanalean. Igorlearengan eskuhartzen duten osagai berberek ekiten dute hartzailearengan ere. Zarata_pragmatikoa Musituk dioen bezala, igorleak bidali nahi duen mezuari ihes egiten dion informazio anbiguo edo kontraesanezko guztia biltzen du; fideltasuna gutxitu eta hartzailearen ziurtasunik eza gehitzen du. Ikuspegi pragmatikoarentzat jokaera guztia komunikaziotzat har liteke; jokaera modu guztiak kontuan hartzen dira (berbazkoak, ez-berbazkoak) eta testuinguruaren indikatzaileak ere bai. Berbazko edo ez-berbazko komunikazioek testuinguruaren arabera hartzen dute esanahi bat edo bestea. Komunikazioa, beraz, informazioaren elkartrukea baino gehiago, gure besteekiko harremanen definizio, konfirmazio, baztertze eta berdefinizio prozesu iraunkor bat bezala hartu behar da; maila ezberdinetan garatzen da, eta gertatzen den elkarreraginezko testuinguruan ulertu behar da. 4. KOMUNIKAZIOAREN TEORIAREN OINARRIAK EREDU SISTEMIKOTIK Komunikazioaren teoria oinarritzeko garaian, Ludwig Von Bertalanffyren sistemen teoria orokorra kontuan hartu beharra dago. Komunikazio-gertaerak sistema oso bezala aztertu behar dira, eta ez gertaera isolatu bezala. Sistemaren osagai ezberdinen arteko elkarreragina eta sistema ezberdinen arteko elkarreragina aztertu behar da komunikazioan. Osagai eta sistema ezberdinak maila ezberdinetan hierarkikoki antolatuak egoten dira. Adibidez, familia sistema azpisistemetan antolatua dago. Azpisistema horietako bakoitzak bere elkarreragin mota du. Banakako osagaien berezitasunengatik baino gehiago maila ezberdinetako osagai ezberdinen (edo sistema ezberdinen) elkarreragin iraunkorragatik bereizten da errealitatea. Elementuen arteko harremanen multzoak dira sistemak. Sistemako elementuen arteko eta sistema ezberdinen arteko elkarreraginaren azterketan zentratu behar du ikerketak. Sistemen teoriatik begiratuta, hierarkikoki ordenaturiko sistemen arteko harremana bezala ulertzen da errealitatea,. Terapia arloan ere arreta ez da pertsonarengan jartzen, eskuhartzen duen harreman sistemetan baizik: familia, eskola, lantokia, lagun taldea… Jarduera autogidatua eta proaktiboa da sistema bizien ezaugarri nagusienetakoa; erreaktibitateak bigarren mailako garrantzia hartzen du. Gizakia ez da inguruneko presioen arabera jokatzen duen automata programatua, ingurunearekin etengabeko elkarreraginean dagoen sistema dinamikoa baizik. Sistema bat bere testuinguru egokian kokatu behar da, jarraipen hierarkiko batean; hierarkia horren barnean sistema bakoitza goragoko beste sistema baten osagaia da. Freuden teoria psikoanalitikoak psikebarneko indarren elkarreragin hipotetikoaren ondoren bezala ikusten du jokaera. Indar horiek fisikaren arloko energiaren kontserbazio eta transformazioaren legeak obeditzen dituzte. “ Gizabanakoaren eta ingurunearen arteko elkarreraginari oso arreta gutxi jarri zitzaion eremu psikoanalitikoan, eta juxtu hementxe datza informazioaren elkartrukea, hots, komunikazioa behar-beharrezkoa den gunea” (Watzlawick, 1963: 30). Eta jarraian, adibide hau ematen du Watzlawickek: bidaiariaren oinak harri batekin estropezu egiten badu, oinetik harrira transferitzen da energia; harriaren desplazamendua eta posizioa, alde batetik, transferitu diogun energiaren araberakoa eta, bestaldetik, harriaren formaren, pisuaren eta gainazalaren araberakoa izango da. Baina, gizakiak zakur bat jotzen badu, harri bat jo ordez, hark jauzi egin eta horzka egin diezaioke. Kasu horretan, ostikadaren eta horzkadaren arteko erlazioa oso desberdina da. “Zakurrak bere metabolismo propiotik hartzen du erreakzio energia eta ez ostikadatik. Transferitzen dena ez da ia energia, informazioa baizik. Beste hitz batzuetan esanda, txakurrari zerbait komunikatzen dion jokaera bat da ostikada, eta zakurrak jokaerazko beste komunikazio batez erantzuten dio komunikazio horri. Hauxe da oinarrian psikodinamika freudiarraren eta komunikazioaren teoriaren arteko diferentzia” (Watzlawick, 1963:30).. Sistemak, bestalde, irekiak edo itxiak izan daitezke. Sistema “irekian” materialen, energiaren edo informazioaren elkartruke bat dago. Sistema “itxian” ez dago informazioaren sarrera edo irteerarik. Sistema itxiak entropiari lotuak daude, desordenuranzko joera dute. Sistema irekietan prozesu negentropiko bat gertatzen da, ordenuaren gehitzea dago. Sistema irekiak gai dira beren egituren funtzionamendu-ordenua ziurtatzeko eta beren ingurunean bizirauteko. Honela, adibidez, haur baten eboluzio patologikoa ziurrago gertatuko da informazioaren elkartrukea behaztopatua dagoen familia batean. Bestalde, norbanakoaren, familiaren eta gizarte ingurunearen mugak ezartzen eta hautematen direnean, entropia gutxitu egiten da, negentropia gehituz. Kasu honetan, kanpotik datorren informazioa selekzionatu eta asimilatu egiten du familiak, bere kideek errealitatea hobeto menpera dezaten. Sistema organiko guztiak irekiak dira; bai sistema biologikoak, bai psikologikoak. Gizakien eta beste sistema irekien arteko aldea honako hau da: gizakiak gai dira beren sistema propioak sortzeko eta beren ingurunearekiko harremanetan mugak ezartzeko. Giza sistemen arteko harremanak gehiago dira informaziozkoak energiazkoak baino. Energiaren elkartrukea baldin badago ere, dagoena, batez ere, informazioaren transferentzia da. Shannon eta Weaverren informazioaren eredua agertzean esan dugun bezala, aztertzen ari garenaren ziurgabetasuna gutxitzea lortzen duena da informazioa. Analisiko elementuen kopurua gutxitzen duen hura, aldaketa ahalbidea gutxitzen duen hura da informazioa. Negentropia: mezu kodifikatu batek duen informazio antolatu eta koherentearen kantitatea. Honela bada, sistemen teoria orokorraren arabera, gizabanako baten ekintzak ezin dira analizatu, gertatzen diren sistemaren barnean ez bada. Gertaera bat ulertezina gertatzen da, bere behaketa eremua ez bada testuingurua harrapatzeko bezain zabala. Komunikazio gertaeraren ingurune guztia begiratu behar da, inplikaturiko ekintza guztiak biltzeko. Gertakariak sistema oso baten zati bezala aztertu behar dira, eta ez gertakari independente bezala. Komunikazio orok aukeraketa suposatzen du; multzo batekiko erreferentzian hartu behar da mezua. Gerta daiteke mezu-igorleak erreferentzi multzo batean kokatzea bere mezua eta hartzaileak beste erreferentzi marko batean kokatzea. Zentzu honetan, mezu-igorleak pentsa dezake bere erreferentzi marko berbera duela mezu hartzaileak; eta nahastua egon liteke. Garrantzitsua da, Watzlawickek agertzen duen bezala, gertakarienerreferentzi markoakontuan hartzea, gertakaria ulertzeko. Erreferentzi markoaren garrantzi hau bi adibideren bidez argitzen digu: Kanada Iparraldeko azerien kopuruaren gehikuntzaren eta Konrad Lorenzi gertaturiko pasarte baten bidez. - 1. adibidea: “ Kanada Iparraldeko eskualde batean, bertan bizi diren azerien kopuruaren gehikuntza eta gutxitze aldizkakoak gertatzen dira. Lau urteko zikloaren buruan kopuru maximora igotzen dira, ia iraungitzeraino heltzen dira gero, eta berriro ere ugaltzen hasten dira. Biologoak azeriak bakarrik aztertuko balitu, ziklo hauek ulertezinak izango lirateke... Baina, azerien janari-iturri nagusia untxi basatiek osatzen dutela ikusten denean, eta untxiek beste etsai naturalik ez dutela jabetzean, bi espezie hauen arteko harremanak beharrezko azalpena ematen dio bestela ulertezina izango litzatekeen gertakari honi. Honela uler daiteke untxiek ere antzeko ziklo bat izatea, ugaritze eta gutxitze aldien alderanzketarekin.” (Watzlawick, 1967:21) - 2. adibidea: “ Basetxe bateko parkean, bidetik doazen bidaiari batzuek ikusteko moduan, gizon bizartsu bat makurturik arrastaka doa, “zortzi” bat osatzen duen ibilbidea eginez, bere sorbaldaren gainetik etengabe behatuz eta karrankaz. Konrad Lorentzek honela deskribatzen du ahatetxoen inprinting esperimentuak egiterakoan eduki zuen jokaera, ahatetxoen ama ordezkatu zuenean” (Watzlawick, 1963:22). Zoriontsu omen zebilen Lorentz, ahatetxoek nola jarraitzen zioten ikusiz, begirada altxatu eta parke inguruan aurpegi zurbileko jende ilara bat ikusi zuen arte. Turista multzo bat izuturik omen zegoen itxituraren kanpoaldetik berari begira, inguruko belar handiengatik ahatetxorik ez baitzuten ikusten; ikusten zuten jokaera guztiz ulertezin gertatzen zitzaien. Bi gertakari hauen esanahia honetan legoke: gertakari bat ulertezina gertatzen da, inguratzen duen testuingurua biltzeko bezain zabala ez denean behaketa eremua. Gertakari baten eta bere testuinguruaren arteko harremanak ulertzen ez badira, funtsgabeko zerbaiten aurrean gertatzen da behatzailea. Absurdoa irudituko zaio bizi duen egoera eta modu desegokian interpretatuko du situazioa, edo ez dituen bereizgarri batzuk egotziko dizkio objektuari. Giza- zientziek ezin dezakete gizabanakoa eta bere jokaera entitate monadiko isolatu bat bezala aztertzen jarraitu. Kasu patologiko bat aztertzean ere, jokaera nahastua agertzen duen pertsonaren izaeraz, inguruneaz eta bien arteko harremanez arduratu behar du psikologiak. “ Ikerketaren mugak zabaldu eta pertsona baten jokaerak besteen gain dituen ondorenak, beste hauek dituzten erreakzioak eta guztia gertatzen den testuingurua biltzen baditu, orduan, artifizialki isolatu den monadatik sistema zabalago baten zatien arteko harremanak aztertzera igarotzen da fokoa. Giza jokaeraren behatzailea gogamenaren azterketa deduktibotik harremanaren agerpen behagarrien azterketara igarotzen da. Agerpen hauen adierazpidea komunikazioa da” (Watzlawick, 1963:23). Kultura bateko kideek, gizarteratze prozesuari eta hezkuntzari esker, badute erreferentzi multzo bateratu bat, hizkuntzaren, ohituren edo azturen bidez jasotzen dutena. Hala ere, gizaki bakoitzak bere esperientzi berezia du, bere ingurugiro berezia bizi du, eta beraz, erreferentzi marko idiosinkrasikoa du. Nahiz eta testuinguruko osagai asko adostuak egon, beste hainbat osagai anbiguitatean eta definitu gabe gelditzen dira, eta metakomunikazio zuzen baten bidez bakarrik gaindi daiteke anbiguitate hori. 2. Gure ingurunean gertatzen diren diferentzia eta bereizkuntza potentzial guztietatik guregan eragina dutenak bakarrik bihurtzen dira guretzat informazio. Ingurune uniforme batean gure zentzuak ez dira estimulatzen. Osagai berri bat sartzen eta lekuz aldatzen bada, berehala hautematen da. Adibidez, Batesonek kleraz arbelean puntu bat egin ohi zuen eta gero gainean hatza jarrarazten zien ikasleei. Hatza geldi edukiz gero ez da puntua ukimenez hautematen. Ibilian bai, hautematen da. Era berean, geldi dauden gauzak hautemateko, mikronistagmo izeneko begien mugimendu txikiak beharrezkoak dira. Mugimendu horiei esker, irudia mugitu egiten da betsareko sentimen nerbioetan. Hori gabe ezingo genuke ikusi. Adibidez, zooan mozorroturik (kamuflaturik) dagoen sugea ez dugu ikusten, geldi dagoen artean; mugitzen hasi orduko, berehala ikusten dugu. Pertsonok diferentziak ikusten ditugu. Baina, diferentzia ez da gauza objektibo bat; gauzen arteko harreman bat edo abstrakzio bat da. Giza pertzepziorako harremanek eta diferentziek duten garrantzia argitu eta azpimarratzeko, funtzioarenkontzeptu matematikoaren etaharremanarenkontzeptua psikologian sartzearen artean dagoen paralelismoa aipatzen du Watzlawickek:“Greziako matematikarientzat zenbakiak magnitude konkretuak, errealak eta hautemangarriak ziren, errealak ziren objektuen propietate bezala ulertuak. Horrela, geometria neurtzeaz arduratzen zen, eta aritmetika, kontatzeaz” (Watzlawick, 1963:25). Watzlawickek agertzen duen bezala, zeroaren nozioa zenbaki bezala pentsaezina zen eta magnitude negatiboek entitate propiorik ez zuten mundu klasikoaren errealitatean. Magnitude negatiboak ez ziren existitzen. Horrela, zenbakiak magnitudeen adierazpen diren ideiak iraun zuen, harik eta zenbakien ordez hizkiak erabiltzen hasi ziren arte. Modu honetara, zenbakiak magnitude bereziak (kopuru edo multzo ez-jarraiak, elementu kontagarriez osatuak) ziren ideia bigarren mailan gelditu zen eta aldagaiaren ideia agertu zen: “eta aldagaiaren kontzeptu indartsua sortu zen; kontzeptu hori haluzinazio bat bezain irreal kontsideratuko zuketen Greziako matematikariek, izan ere, magnitude hautemangarri bat adierazten duen zenbaki batekin kontrastean aldagaiek ez baitute esanahi propiorik, eta beren arteko elkarrekiko harremanean bakarrik baitira esanguratsuak. Aldagaien nozioaren sarrerari esker, informazioaren dimentsio berria lortu zen eta matematika berria osatu zen. Aldagaien arteko harremanak (eskuarki berdintza moduan adieraziak) funtzioaren kontzeptua eratzen du” (Watzlawick, 1963:25-26). Matematikaria ez da arduratzen gauzen izateaz, errealitateaz edo eraginkortasunaz. Gauzak eta haien artean ezarri daitezkeen harremanak sinbolizatzeko ahalbidea bakarrik interesatzen zaio. Funtzioaren kontzeptuaren ideia aplikagarria da psikologiaren mundura, giza gogamenak harremanen abstrakzioz funtzionatzen baitu. Baina, psikologiaren azter-eremua pertsonarteko harremanetara hedatuta gero ere, psikologiako lexikoak eta hizkerak aldagaiak monadikoki isolatzen jarraitu zuten. Gizarteko elkarreraginen saretik bereizita, sasientitate propio bat hartzen dute gizakiaren balizko ezaugarriek: “Hitz horiek guztiek sasierrealitate bat bereganatzera eraman zitzakeen ikuspegi honek, denbora luze samarrez pentsatu eta errepikatzen baziren behintzat” (Watzlawick, 1963:28). Horrela, “lidergoa”, esate baterako, giza gogamenaren kantitate neurgarri bihur zitekeen, isolatutako fenomeno bat bezala hartzen baldin bazen. Mugimendua erlaziozkoa da eta erreferentzi puntu batekin harremanean bakarrik hauteman daiteke. Ildo horretatik, zentzuei eta garunari buruz eginiko ikerketen emaitzak aipatzen dira: harremanak eta harremanen pautak bakarrik hauteman daitezke eta haietan datza esperientziaren muina. Honela, adibidez; begiaren mugimendua gerarazten badugu, eta betsarearen eremu berberak irudi berbera hautematen badu, ikusmenezko pertzepzio garbia ez da posible izango. Soinu iraunkor eta aldagaitza hautematea zaila gertatzen da eta entzunezin bihur liteke. Gainazal baten egitura eta gogortasuna ikertu nahi dituenean pertsona batek, hatz bat haren gainean jarri eta hatz hori alde batera eta bestera mugitzen du; izan ere, geldi edukiz gero, informazio baliagarri eta erabilgarririk ezingo bailuke lortu (Watzlawick, 1963: 28-29). Adibide hauetan guztietan eta beste batzuetan ikus daitekeenez, aldaketa, mugimendu eta miaketa prozesu bat dago pertzepzio guztietan. Harreman bat ezartzen da, zirkunstantzi desberdinetan frogatzen da eta funtzioaren kontzeptu matematikoaren antzeko abstrakzio batera heltzen gara. Gure hautemateen muina ez dago beraz gauzetan, funtzioetan baizik. Eta funtzioak ez dira magnitude isolatuak, lotura bat duten zeinuak baizik. Horrela, gizakiak bere buruaz duen pertzepzioa ere funtzioen pertzepzioa da, berak bizi dituen harremanen pertzepzioa. 3. Kanal baten gainzama ekiditeko modu bat, seinale guztiak bideratzea ziurtatuko duen kanal kopurua erabiltzea da. Alferrikako kanal erredundanteak erabiltzen baditugu, bidalitako mezua jasotzeko probabilitatea gehituko dugu. Ez da gainzamarik gertatuko. Shannon eta Weaverrentzat, bidalitako seinalea egoki jaso eta deskodetzeko probabilitatearen neurria ematen du erredundantzi mailak. Kanal ezberdinetatik zehar bidaltzen badugu informazio bera, kanal horietako batetik mezua iragateko probabilitatea gehitu egiten da. Erredundantzia dagoenean, informazio aurresankorra daukagu. Adibidez, errefrauetan gertatzen dena: “Zozoak beleari...”, “Aukeran dabilenak...” bezalako atsotitzetan, hasiera ematea nahikoa da, amaiera asmatzeko. Atsotitz hauetan falta diren hitzak nahikoa aurresankorrak dira. Komunikazioan erredundantzi maila bat beharrezkoa da. Baina, erredundantzia gehiegi edukiz gero, arreta galtzen da. Eguneroko errutinan erabiltzen dugun komunikazio fatikoa erredundantea izan ohi da, informaziorik ez duelako transmititzen. Komunikazio horrek komunikazio kanalak irekita mantentzearen funtzioa betetzen du. Aldiz, testuinguru batean aurresangarria ez den ustekabeko informazioa deskribatzeko, entropia hitza erabiltzen da. Adibidez: “Egunon!”, “Egunon!”, “Ederra giroa!”, “Bai, lurpean sartzeko!”. Azken amaiera hau aurresangaitza da eta, beraz, entropikoa. Erredundantea ez den komunikazioak gure interesa piztu dezake; baina, entropia gehiegiak mezuaren deskodetzea zaildu ere egin dezake. Iragarkietan ere erabiltzen da entropia; erredundantzia handiko mezua bidali ordez, sarritan egiten den bezala, ustekabeko eta aurresangaitza den zerbait bidaltzen da. Watzlawickek deskribatzen duen Ashbyren homeostatoak lau azpisistema autoerregulatzaile identikoak ditu, elkarrekin erabat konektaturik; haietariko edozeinetan sorturiko nahasmendu batek besteak ukitzen ditu, eta, aldi berean, hauen erreakzioak hura ukitzen du. Azpisistema horietako edozeinek ezin lor dezake bere oreka besteetatik isolatuki. Parametro-balioen 390.625 konbinaketa eduki ditzake, hots, “barne edo kanpo inguruaren edozein aldaketari erantzuteko jarrera moldatzaile kopuru posible hori du. Bere konbinaketak zoriz bilatuz aurkitzen du homeostatoak bere egonkortasuna. Tentsiopean dauden organismoek duten entsegu eta hutsegite bidezko jokaeraren antzekoa da” (Watzlawick, 1963: 34). Baina, entsegu eta hutsegite bidezko bilaketa hau gehiegi luza daiteke, aurretik egin diren egokitzapen eta moldaerak gordetzen edo kontserbatzen ez badira. Horregatik, sistema naturaletan moldaeraren nolabaiteko kontserbazioa gertatzen da. Adibidez, haur batek ez du itxoingo egokitzapen heldu bat garatu bitartean: “ Horrek esan nahi du, aurretiko moldaerak ez direla suntsitzen berriak aurkitzen direnean, eta bilaketa ez dela nahitaez hutsetik hasten, aurrez soluziorik inoiz lortu izan ez balitz bezala” (Watzlawick, 1963:34). Guzti honek giza komunikazioaren pragmatikarekin duen harremana argitzen du jarraian Watzlawickek. Sistema bati bere aurretiko egokitzapen eta moldaerak pilatu eta etorkizunean erabiltzeko gaitasuna emango bagenio, barne- konfigurazioen segida errepikakorrak probableago bihurtuko lirateke; hau da, konfigurazio batzuk beste batzuk baino aurresangarriago bihurtuko lirateke. Honela dio: “ Homeostatoan, 390.625 barne-konfigurazioetako edozeinek probokatua izateko probabilitate berdina du edozein momentutan, lau azpisistemen elkarreraginaz. Konfigurazio jakin baten sorrerak ez du inolako efekturik hurrengo konfigurazioan edo konfigurazio sailean. Honela, gertakarien kate batek momentuoro gertatzeko probabilitate berdina baldin badu, zoriz jokatzen duela esaten dugu. Ezin atera dezakegu ondoriorik, edo ezin aurresan dezakegu ezer etorkizuneko segidari buruz. Baina, homeostatoa bezalako sistema bati aurreko moldaerak pilatu eta etorkizunean erabiltzeko gaitasuna emango bagenio, barne-konfigurazioen segidarako probabilitate inherenteak bat-bateko aldaketa bat jasango luke, konfigurazioen taldekatze batzuk errepikakor eta beste batzuk baino probableago bihurtuko bailirateke .” (Watzlawick, 1963:35) Honelako kate bat informazioaren teoriaren kontzeptu oinarrizkoenetakoa izanen litzateke, eta prozesu estokastikoaren izena hartzen du. Prozesu estokastikoak sinbolo eta gertakarien sarritasunaren barne legeak aztertzen ditu. Adibidez, kaxatik bola txuriak eta beltzak ateratzean gerta daitezken emaitzen probabilitatea, edo idazle baten estiloari dagokionez, hizkuntz elementuen erabileraren probabilitate idiosinkrasikoa. Informazioaren teoriaren arabera, prozesu estokastikoek erredundantzia edo hertsapena erakusten dute. Erredundantzia eta hertsapena konfigurazio kontzeptuaren baliokide bezala erabiltzen dira. Entropiak mezuaren ziurtasun gabeziaren maila ematen digu. Wienerrentzat, informazioa entropiaren aitzikoa da. Sistema baten antolaketa mailaren neurria ematen du informazioak; entropiak, berriz, sistemaren desantolaketa mailaren neurria. Erredundantzia oso aztertua izan da sintaktikan eta semantikan, hots, giza komunikazioaren hiru arloetako bietan. Giza komunikazioen sintaktika eta semantikaren barneko probabilitate estatistikoaz asko dakigu gutako bakoitzak, baina ezer gutxi dakigu hizkuntza bateko hizki edo hitzen segida edo ordenu hierarkikoaren probabilitateaz. Izan ere, orainarte azterketa gutxi egin da giza komunikazioaren pragmatikako erredundantzia edo hertsaketei buruz. Hala ere, guztiok gara gai inprimategiko hutsegite bat zuzentzeko, falta den hitz bat jartzeko, hiztotel batek esan ezin dezakeen hitza asmatzeko edo beste batek bertsoa nola amaituko duen asmatzeko. Giza komunikazioaren erredundantzia pragmatikoa erredundantzia sintaktiko eta semantikoaren antzekoa da. Arlo honetan ere ezagutza asko ditugu, jokaera ebaluatzen, aldatzen eta aurresaten laguntzen digutenak. Eremu honetan, gainera, desadostasunekiko sentiberatasun handia dugu: testuingurutik at gelditzen den jokaera edo hertsapen gabezia batek gehiago inpresionatzen gaitu, hutsegite sintaktiko edo semantiko batek baino. Baina, pragmatikaren arlo honetan ditugu zailtasunik handienak komunikazio eraginkorraren arauak hautemateko. Pragmatikaren mundua ulergarri gerta dakigun, komunikazio harremanen konfigurazio errepikakorrak bilatu behar ditugu. Baina, ze konfigurazio ematen dira elkarreraginetan? Batesonen arabera, ikaskuntza ordenuen eskalan igotzen goazen neurrian, gero eta abstraktuago diren konfigurazio eskualdeetara heltzen gara, azterketa kontzientetik gero eta urrunago daudenetara. Gure konfigurazioak antolatzeko darabiltzagun premisak zenbat eta abstraktuagoak, orokorragoak eta formalagoak izan, are eta sakonago hondoratzen dira maila neurologiko edo psikologikoetan eta are eta urrunago gelditzen dira kontrol kontzientetik. Adibidez, dependentziarako aztura hautematea zailago da, okasio batean laguntza jaso izana hautematea baino. Komunikazio prozesuko ez-arbitrarietateak hertsapen kontzeptura garamatza. Aldagaiek modu ezarbitrarioan jokatzen duten guztietan dago hertsapena. Mezuak aurresangarriak badira, hertsapenei esker da neurri handi batean. Batesonek dioen bezala, modelaketa edo aurresangarritasuna komunikazioaren bihotzean aurkitzen dugu. Mezuen elkartruke guztiek, zoriz gertatzen ez badira, mugak jartzen dituzte eta geroko elkarreragina hertsatzen dute. Hertsapenaren kontzeptuari esker komunikaziozko elkarreragina beste giza jokaeretatik bereiz dezakegu. Behatzaile bat egon daiteke xake partida bat ikusten, xakean jokatzeko arauak ezagutu gabe. Jokalarien jokaera ikusita, zeraz jabetzen da: errepikapen eta erredundantzia maila batzuk badaudela eta ondorio batzuk atera ditzakeela haietatik. Behatzaileak, dezente denbora behatzen egonez gero, erredundantzien konfigurazio konplexu bat identifika lezake. Xakeak baditu bere arau sintaktiko, semantiko eta pragmatikoak. 64 lauki ditu; alde bakoitzean 8. Zutabeak a, b, c, d, e, f, g eta h deitzen baditugu, eta lerroak, 1, 2, 3, 4, 5, 6, 7 eta 8 deitzen baditugu, arau sintaktiko bat ezar dezakegu, lauki bat izendatzerakoan: lehenengo zutabea jarri eta gero lerroa; adibidez, e3 laukia. Orduan, ezingo genuke 3e laukia idatzi. Xakearen 16 piezak izendatzeko, arau semantikoak erabiliko genituzke: E = erregea; Ea = erregina; A = alfilak; Z = zaldiak; D = dorreak; P = peoiak. Zein piezaz ari garen jakiteko, arau sintaktiko berriak beharko genituzke: Pf2 = f2 laukiko peoia (lehenik piezaren sinboloa eta gero laukiarena). Azkenik, mugimenduentzako ere arau sintaktikoak jarri beharko genituzke; lauki hutsera egiten bada mugimendua: adibidez, Pd2- d4; pieza janez egiten bada mugimendua: adibidez, Pd4xAc5. Arau sintaktiko eta semantiko hauez gain, badira joko arauak eta erredundantzia gehiago eransten duten arau pragmatikoak ere. Xakean jokatzen ari direnei begira dagoena berehala konturatzen da jokalariek piezen bidez egiten dituzten mugimenduak ez direla arbitrarioak; erredundantzia eta hertsapen batzuk badituztela. Bi pertsonen arteko harremana behatzen dugunean ere, hasieran oso zabala da jokaera posibleen errepertorioa. Baina, besterik da praktikan gertatzen dena. Pertsona baten jokaera jakin bati bestearen jokaera jakin batek erantzuten dio, ohituragatik, ikaskuntzagatik edo beste arrazoiren batengatik; hertsapenak edo erredundantziak badaude. Lehen multzoko elementu baten agerpenak bigarren multzoko edozein elementuren agerpen-askatasuna hertsatzen duenean, erredundantziaz hitz egiten da. Adibidez, bi pertsonen arteko harremanetan bietako batek bestearen arreta bereganatu nahi duenean, sedukzio jokaerak hasten ditu, bestearen harreman errepertorioaren ugaritasuna mugatzearren. Bikoteko kide bakoitzak arrisku batzuk hartuko ditu: jokaera batzuetara ausartuko da eta jokaera horien ondotik bestearen erreakzio batzuk etorriko dira. Horrela jakingo dute batak eta besteak zer baloratzen edo preziatzen duten. Bataren jokaera aurresankorra gertatuko da bestearentzat. Erredundantzia ikaskuntzarekin loturik doa eta hura gabe ezingo genuke bestearen jokaerarik aurresan. Hertsapen gabeko harreman askeen irudi erromantikoarekin amets egiten badu ere jendeak, oso neketsua gertatuko litzateke inolako erredundantziarik gabeko harremanak ukaitea. Erredundantziari esker egokitzen baikara ingurunera. Bikoteko edo gizarteko kideen harreman arauak zedarritzen ditu erredundantziak: arau horiei esker jakin dezakegu inguru bakoitzean zer egin dezakegun eta zer ez. Komunikazioaren eginkizuna erredundantzia, hertsapena, informazioa eta esanahia sortzea da. Ikaslearen eta ingurunearen arteko erredundantzia gehitzea da ikaskuntzaren egitekoa. Sluzkiren arabera, zibernetikaren bilakaeran bi etapa handi bereizten dira. Lehen uhina sistemen homeostasia aztertzen duena da: morfostasia; eta bigarren uhina, sistemen garapena eta egitura berrien sorrera aztertzen duena: morfogenesia. Bigarren mailako zibernetika honetan behatzailea ere sistema behatuan sartzen da. Orain arte, sistemen oreka gordetzea ahalidetzen duten prozesu arautzaileei buruz hitz egin da. Baina, garapenean zehar, sistema biologiko eta sozialetako osagaiak atalase kritiko batzuetatik iragaten dira. Morfostasiak arauetatik desbideratzea ekiditen bazuen, morfogenesiak desbideratzeak sustatu egiten ditu eta forma berrien sorrera ekartzen du. Atzeraelikadura positiboek egonkortasun posiziotik urrun eraman dezake sistema; sistemak eztanda egin dezake, edo forma berrien inguruan kalibraketa berriak egin ditzake. Ilya Prigoginek orekatik urrun dauden sistema fisiko-kimikoez hitz egiten du; “egitura barreiatzaile edo disipatibo” deituriko eredu ebolutiboak agertzen ditu. Termodinamikaren 2. legearen arabera entropikoak izan beharko luketen sistema ezegonkor batzuk dira egitura barreiatzaileak; ezegonkorrak izaki, beren egiturak barreiatzen joan beharko lukete; baina, paradoxikoki, inguruko elementu berriak erabiliz, egitura berri egonkor eta autonomoak sortzen dituzte.  4.1. Pertsonarteko komunikazioaren axiomak, Watzlawicken arabera *** Ez komunikatzearen ezintasuna *** Watzlawicken eta, oro har, Palo Altoko eskolaren arabera, pertsona ezin daiteke komunikatu gabe egon. Pertsona baten hautemate eremuaren barnean beste pertsona bat dagoen guztietan, edozein jarduerak edo jarduerarik ezak mezu baten balioa hartzen du. Giza jokaeren gehiengo handi bat komunikazio litzateke, beraz. Jokaera guztia komunikaziotzat har liteke. Berbazkoa bakarrik den mezu- unitaterik ez dugu erabiltzen. Jokaera mota guztien (hitzezkoa, tonuarena, jarrerarena, testuinguruarena...) aurpegi anitzeko adierazpide jariakor eta multifazetikoa erabiltzen dugu komunikazioan. Komunikazioaren osagai desberdinok modu desberdin konplexuetan konbinatzen dira elkarrekin; batzuetan adostasunean, besteetan desadostasunean, eta modu paradoxikoan ere bai. Gure lana, konbinaketa hauek pertsonarteko situazioetan duten efektu pragmatikoa aztertzea izanen da. Jokaeraren ezaugarri oinarrizkoena jokaeraren aitzikorik ez egotearena da Watzlawickentzat; ezina da jokaerarik eza. “ Elkarreragin situazio batean gertatzen diren jokaera guztiek mezu balio bat dutela, komunikazio direla, onartzen bada, orduan zera eratorri behar da: ahaleginak egin arren, ezina dela ez komunikatzea. Jarduerak edo jarduerarik ezak, hitzak edo isiltasunak mezu balioa dute: besteen gain eragina dute, eta hauek ezin dira komunikazio horiei erantzun gabe gelditu, eta beraz, komunikatu egiten dira”(Watzlawick, 1963:50). Ez komunikatzearen ezintasunaren adibide gisa jartzen du Watzlawickek behaketa hau: gela batean bi ezezagun jarri zituzten elkarren aurrean eserita. Eman zitzaien agindua, elkarrekin ez hitz egitea eta inolaz ere ez komunikatzea izan zen. Gero, situazio horretan sentiturikoaz hitz egin zuten eta agerian geratu zen bizi izandako tentsio handia. Eztabaida sutsu batean bizi izaten denaren antzeko komunikazio elkartruke bat gertatu zen situazio horretan ere. Wienerren arabera, benetako komunikazioa egon dadin, alde batetik, mezua bidaltzen duenak, komunikazio prozesua sortzeko asmoa eduki behar du, eta bestetik, asebetetzailea eta kontzientea izan behar du mezuak. Watzlawickentzat, ezin esan dezakegu, horretarako asmoa dagoenean, nahita egiten denean edo eraginkorra denean bakarrik gertatzen denik komunikazioa. Gainera, ezin da jakin mezu bat noiz den intentzionatua, kontzientea eta eraginkorra. Horregatik, bi edo pertsona gehiagoren presentzia nahiko baldintza bezala jartzen da, komunikazioa egon dadin. Watzlawick eta Beavinen arabera, partaideek sistema bezala eta modu ezarbitrarioan jokatzen duten neurrian egongo da komunikazioa. Komunikatu gabe egoteko ezintasuna eskizofrenikoak bizi duen kinkarekin parekatzen du Watzlawickek. Eskizofrenikoa ez komunikatzen ahalegintzen dela dirudi: “ Komunikazio guztiek konpromiso bat inplikatzen dutenez, bidaltzaileak hartzailearekin duen harreman mota definitzen duenez, zera iradoki daiteke: eskizofrenikoaren jokaera ez-komunikatzailea, konpromiso guztiak ekiditeko entsegu bezala ulertu behar da” (Watzlawick, 1963:51). Baina, anbiguitatea, ekibokotasuna, isiltasuna, atzerakuntza edo higigaiztasuna ere komunikazio moduak direnez, eskizofrenikoak ez komunikatzeko egiten dituen ahaleginak alferrikakoak gertatzen dira. Modu honetara uler daitezke komunikazio eskizofrenikoaren alderdi asko. “Eskizofrenikoen dilema hau da: komunikatzen direla ukatuko balute bezala jarduten dira eta gero ukazio hori bera ere komunikazio dela ukatu beharrean aurkitzen dira. Baina, gerta daiteke pazienteak komunikatu nahiaren inpresioa eman nahi izatea, komunikazio ororen baitako konpromisoa onartu gabe. Adibidez, neska eskizofreniko gazte bat psikiatraren kontsultategian sartzen da lehenengo entrebistan, eta honela dio alaiki: “Nire amak ezkondu beharra izan zuen eta orain hemen nago”Asteak behar izan ziren baieztapen honetan kondentsaturiko esanahi anitzetako batzuk argitzeko…”. (Watzlawick, 1963:73-74). Eskizofrenikoaren baieztapenean bildutako esanahi ezberdinak modu ekibokoan eta kriptikoan emanak daude. Esandakoa zentzu jakin batean hartzen baduzu, ukatu egingo dizu; beste zentzuan hartzen baduzu ere berdin gertatuko da. Interpretazio konkretu guztiak ekiditeko moduan komunikatzen da. “Eskizofrenikoaren hizkerak elkarren artean desberdin ezezik ezkontezinak ere gerta daitezkeen hainbat esanahi posibleren artean aukeratzera behartzen du solaskidea. Mezu baten edozein alderdi edo alderdi guztiak ukatzea posible gertatzen da horrela. Bere iruzkinak zer esan nahi zuen esateko presionatuz gero, pazienteak hau esan dezake: “Ah, ez dakit; zoratuta egon behar dudala suposatzen dut!”. Esandakoaren alderdiren bat argitzeko eskatuz gero, honela erantzun dezake: “Ah, ez, hori ez da inolaz ere nik esan nahi izan dudana...”. Bere baieztapena kondentsatua dago eta zail egiten du berehalako (bat-bateko) ezagutza; aurkitzen den situazio paradoxikoaren deskribapen koherentea da” (Watzlawick, 1963: 74). Fenomeno hau literaturan eta eskizofrenian gertatzen da, baina komunikazio ororen baitako konpromisoa ekidin edo saihestu nahi den edozein testuingurutan ere gerta daiteke. Adibidez, bi ezezagunek topo egiten dutenean, bietako batek solasaldiari ekin nahi liokeenean, baina besteak solasaldia ekidin nahi lukeenean. Egin dezagun kontu trenean elkarren ondoan joan behar dutela bi bidaiarik. A bidaiariak ez du solasik nahi, eta B bidaiaria solaserako irrikitzen dago. A bidaiariak ezin dezake ihes egin, eta ezin daiteke komunikatu gabe egon. Komunikazio testuinguru honen pragmatikan gerta daitezkeen irtenbideak hauek dira, Watzlawickek agertzen duen bezala: 1. Komunikazioa baztertu: A pasaiariak B pasaiariari, solasaldia ez zaiola interesatzen sentiarazten dio, gizabide handiago edo txikiagoz. 2. Komunikazioa onartu: A pasaiariak amore emango du eta hitz egiten hasiko da, nahiz eta bere buruarekin deskontent agertu, bere ahultasuna dela eta. 3. Komunikazioaren deskalifikapena: bere komunikazioa edo besteen komunikazioa baliogabeturik uzteko moduan komunika daiteke. Horretarako, autokontraesanak, gai aldaketak, ekiditeak, amaitu gabeko esaldiak, metaforen hitzez-hitzezko interpretazioak eta beste hainbat adierazpide idiosinkrasiko erabiliko ditu. Honelako situazio batean harrapaturik, derrigorrean komunikatu beharrean aurkitzen denak, baina aldi berean komunikazio ororen konpromisoari ihes egin nahi liokeenak, komunikamodu berezia darabil. Ez legoke alde handirik kinka honetan aurkitzen den pertsona normal baten jokaeraren eta eskizofrenikoaren jokaera arruntaren artean: biak daude komunikazioaren sarean harrapatuak, biak daude komunikatzera behartuak, eta biek dute komunikatzeko erreparoa. 4. Sintoma komunikazio bezala: “A pasaiariak laugarren erantzun bat erabil dezake, B-ren berbajarioaren kontra defendatzeko: logura, gorreria, mozkorraldia, hizkuntzaren ezezagutza, edo komunikatu ezina zurituko duen beste edozein gabezia. Kasu guztietan, hau da mezua: “Nik ez daukat ezer hitz egitearen kontra, ez ninduke molestatuko hitz egiteak, baina ni baino zerbait indartsuagoa da hitz egitea eragozten didana, eta horren errurik ezin dakidake bota niri”” (Watzlawick, 1963:78). Honelako komunikazio situazio batean aurkitzen den kide batek badaki bestea iruzurtzen ari dela. Baina, darabilen trikimailua ezin hobea da, bere kontroletik haratago dauden indarren esanetara dagoela, eta ingurukoen zentsuratik horrela askatzen dela sinestarazten baitio bere buruari. Edonola ere, sintoma bat dauka, eta sintoma hori besteekin komunikatzeko trikimailu eragingarri bezala aztertu behar da.  Gertaeren segiden puntuaketa Musituk dioen bezala (1993:54), benetako espazio eta denbora batean gertatzen da komunikazio prozesua: zirkuitu espazio-tenporalean etengabeko gertaera- segidetan kateatzen dira komunikazio ekintzak. Etenik gabeko segida hori kontuan hartzen badugu, ez dago komunikazio prozesua ordenatu eta deskribatzeko erabil daitekeen unitate bereizi naturalik. Beharrezkoa da elkartrukeen segida antolatuko duen puntuaketa sistemaren bat finkatzea. Puntuazio sistema horrek komunikazioaren prozesuaren ideia eten eta bortxatu egiten du, prozesu jarraitu eta natural bat unitate bereizi eta arbitrarioetan zatitzen baitu; baina, beharrezkoa da prozesuaren ulerkuntzarako. Komunikazio prozesua jarraikorra izan ohi da, eta edozein puntuaketa sistema onartzen dugula ere, arbitrario eta subjektibo bezala kontsidera liteke. Horregatik, ikerlariak kontuan hartu beharko du bere erabakien arbitrarietatea eta subjektibitatea. Harreman baten izaera, komunikazioaren segidaz partaide bakoitzak dagien puntuaketaren menpe dago. Puntuazio moduak oso desberdinak izan litezkeenez, modu konkretu bat aukeratzea, subjektiboa eta arbitrarioa izango da beti. Kultura ezberdinek ere modu arbitrarioan aukeratzen dituzte beren puntuaketa ohiturak. Edonola ere, kultura bereko kideek hainbat puntuazio ohitura konpartitzen dituzte. Komunikazioko partaideek errealitatea ikuspegi ezberdinetatik ikusten dute, eta modu desberdinean puntuatzen dituzte harremanak. A eta B elkarreraginean ari direnean, bakoitzak bere ikuspegitik pentsa dezake bere jokaera bestearen jokaerari ematen zaion erantzuna dela. Komunikazio prozesua puntuatzeko moduak pertsonen jokaerari zer-nolako esanahia ematen zaion eta nola ebaluatzen den adierazten du. Bestalde, komunikazio prozesua kontzeptualizatzean, partaideen ikuspegiaz gain, sistemaren behatzailearen ikuspegia ere kontuan har liteke. Partaideen ikuspegitik begiratzean, barnetik puntuatzen da prozesua. Behatzailearen ikuspegiak, berriz, elkarreraginak osotasun bezala ikusteko aukera ematen digu. Behatzaile batentzat komunikazio segida bat elkartrukeen segida etengabe bezala uler daiteke; baina, elkarreraginean eskuhartzen dutenak etengabe ari dira gertaeren segidak puntuatzen. Elkartrukeen segida hauek luzeak izaten dira, eta segidako item bakoitza, aldi berean, kinada, erantzuna eta errefortzua izan ohi da. A-ren jokaera konkretu bat kinada bat da, B-ren jokaera konkretu batek jarraitzen baitio, eta B-ren jokaera konkretu bat kinada da, A-ren jokaera konkretu batek jarraitzen diolako. Baina, A-ren jokaera B-ren bi jokaeren artean lekutua dagoenez, erantzun bat da. Era berean, A-ren jokaera errefortzu bat da, B-ren jokaera bati jarraitzen diolako. Honela, hemen aztertzen ditugun elkartrukeak lotura hirukoitz gainjarriak dira, eta horietako bakoitza kinada- erantzun-errefortzu segidarekin aldera daiteke. Elkartrukeen segida luze batean, bietako bati ekimena, nagusitasuna edo menpekotasuna aitortzeko moduan puntuatzen dute segida komunikazioaren partaideek. Elkartrukeak errefortzatzeko jarraibide eta arau konkretuak ezartzen dituzte. “ Arazoa ez da komunikazio segida baten puntuazioa ona ala txarra den zehaztea, garbi baitago, puntuazioak jokaeraren gertakariak antolatzen dituela, eta, beraz, elkartrukeetarako oinarrizkoa dela. Kultura bateko kide garenez, puntuazio konbentzio asko ditugu elkarbanaturik; konbentzioa hauek, nahiz eta gertaera berauen beste ikuspen batzuk baino zehatzagoak ez izan, elkarreraginaren segida bateratuak eta garrantzitsuak ezagutzeko baliozkoak dira. Adibidez, talde baten barnean modu jakin batez jokatzen duen pertsona bat “lider” deitzen dugu eta bestea “jarraitzaile”, nahiz eta zaila izan lehenik zein sortzen den, eta ondoren zein, erabakitzea” (Watzlawick, 1963:57). Edonola ere, gertaeren segida puntuatzeko moduari buruzko adostasunik ezak gatazka asko eragiten ditu harremanetan. Adibidez, suposa dezagun Watzlawickekin batera, bere harremanetan etengabeko arazoak dituen bikote batean senarrak etengabe bere baitan bilduz aurre egiten diola gatazkari eta emazteak etengabeko errietak egiten dizkiola. Terapeutaren aurrean bakoitzak bere azalpenak emateari ekiten dionean, emaztearen etengabeko errietei emandako erantzuna bezala interpretatzen du senarrak bere itxitasuna. Emazteak, bere aldetik, benetan gertatzen denaren hautemate oker bat besterik ez dela interpretazio hori esango du; bere jokaeraren zergatia senarraren geldotasunean aurkitu behar dela. Elkarren arteko eztabaidetan mezu berbera elkartrukatzen dute etengabeki: “Errieta egiten didazulako atzeratzen eta ixten naiz” eta “Atzeratzen eta ixten zarelako egiten dizut errieta”. Watzlawickek modu honetara agertzen du senarraren eta emaztearen puntuaketa ezberdinen situazio hau:  Senarra 1 3 5 7 9 11 x x x x x x Emaztea x x x x x 2 4 6 8 10  Grafiko honetan ikus daitekeenez, senarrak 2-3-4, 4-5-6, 6-7-8... hirukoteak hautematen ditu eta horien arabera puntuatzen du. Horrela, bere jokaera bere emaztearen jokaeraren erantzun bezala interpretatzen du; emaztearen jokaera da bere jokaeraren zergati. Emaztearen ikuspegitik, gauzak beste modu batera ikusten dira: 1-2-3, 3-4-5, 5-6-7… hirukoteen arabera puntuatzen du gertaeren segida, eta bere jokaera, senarraren jokaerari emandako erantzuna bezala interpretatzen du; senarraren jokaera da bere jokaeraren zergati. Bakoitzak bere ikuspegi berezitik ikusten eta interpretatzen du errealitatea, eta ez dira gai harremanei buruz metakomunikatuz elkarreragina arautzeko. Komunikazio segidaren puntuazioan erabaki gabeko desadostasunak badaude, horrek irteera gabeko kaletartera eraman gaitzake harremanetan. Hori gertatzen da, adibidez, komunikatzaileetako batek besteak adina informazio ez duenean, baina ez dakienean. Watzlawickek dakarren adibidea argitzailea da: “P-k eskutitz bat idatzi dio O-ri, eta negozio bat proposatu dio eskutitz horretan. O- k proposamena onartu du, baina bere eskutitza ez da helmugara heldu. Denbora bat pasata gero, P ondorio honetara heldu da: O-k ez du kontuan hartu bere proposamena eta hartaz gehiago ez interesatzea erabaki du. Bestalde, O ere haserre dago, bere eskutitzaren erantzunik jaso ez duelako, eta P-rekin harremanetan ez jartzea erabaki du. Momentu honetatik aurrera, tirabira isilak betirako iraun dezake, beren komunikazioekin zer gertatu zen ikertzea edo metakomunikatzen hastea erabakitzen ez badute behintzat. Orduan bakarrik jakingo dute P-k ez zekiela O-k erantzun zuela, eta O-k ez zekiela bere erantzuna inoiz ez zela P-ren eskuetara heldu. Ikus daitekeen bezala, adibide honetan ustekabeko gertakari bat da puntuaketaren kongruentziarekin interferitzen duena” (Watzlawick, 1963:93). Adibide honek garbi uzten duena honako hau da: besteek guk dugun informazio bera dutela edo informazio horretatik ondorio berberetara heldu behar dutela pentsatzeak funtsik ez du. Uneoro jasotzen ari den milaka inpresioren aurrean selekzio prozesu gogor bat egin beharrean gertatzen da pertsona; horrela bakarrik ekidin dezake, garuneko goi zentruak garrantzi gabeko informazioz gainezkatuak aurkitzea. Baina, dirudienez, garrantzizkoa zer den eta zer ez den erabakitzerakoan, aldeak daude batzuetatik besteetara; hori dela eta, errealitate beraren aurrean hautemate ezberdinetara heltzen gara gizakiok. Komunikazio patologikoaren kasuan, irteerarik gabeko gurpil zoroaren zurrunbiloan sartzen dira komunikatzaileak, eta irteera aurkitzekotan, komunikazioak berak komunikazio gai bihurtu behar du. Baina, horretarako, gurpil horretatik kanpora kokatu behar da. Puntuaketan adostasunik ez dagoenean, zergatia zein den eta efektua zein den eztabaidatzen hasten gara, logika lerrokatuaren ikuspegitik; elkarreraginaren zirkularitatea kontuan hartzen badugu, ordea, gurpil zoro horren barnetik irteteko metakomunikatzea beharrezkoa da. Autobetetzen den aurresatearen kontzeptua komunikazioaren gurpil zoro honetan sartzearen adibide litzateke. Pertsona bat inork maite ez duen ustetik abiatzen bada, mesfidantzaz, agresibitatez eta modu defentsiboan agertuko da besteen aurrean; aurkezpen babeskor-erasokor horren aurrean negatiboki erantzungo dute besteek eta pertsonaren hasierako ustea egiaztatu egingo dute. Watzlawicken iritziz, giza komunikazioaren pragmatikarako, pertsona bat uste horretatik zergatik abiatzen den jakiteak baino garrantzi gehiago du pertsonarteko elkarreraginean gertatzen diren hertsapen eta errepikapenak aztertzeak. Pragmatikaren ikuspegitik, honako hau ikusten da: “ gizabanako horren pertsonarteko jokaeran hertsapen edo erredundantzia mota hori agertzen dela, eta efektu osagarri bat eragiten duela besteengan, jarrera berezi batzuk hartuaraziz. Segidaren puntuazio problema sortzen duena hau da: gizabanakoak pentsatzen duela, berak jarrera horiei erantzun bakarrik egiten diela, eta berak ez dituela jarrera horiek eragiten” (Watzlawick, 1963:96). Aurresate autobetetzaileen adibide bezala, familia juduetako tradizioan, ezkontzagile profesionalekin gertatzen zena aipatzen du Watzlawickek: gurasoek eskatzen zuten ezkontzagile profesionalaren adibidea. Ezkontzagile honek ezkontide bakoitzarekin hitz egiten zuen lehenik; ondoren, beste ezkontideak berarekiko agertu zuen interes biziaren berri ematen zion ezkontide bakoitzari. Eta hau esaten zien bikoteko bi kideei: besteak interes hori zuzenki ez agertzearen arrazoia haren herabetasunean aurkitu behar zela eta ez haren interes gabezian. Modu honetara sortarazitako igurikapenak luzera gabe betetzen ziren.  Eduki maila eta harreman maila Komunikazio guztiek, informazio edo eduki bat transmititzeaz gain, agindu, konpromiso edo harreman mota bat daramate beren baitan. Komunikazio batek, informazioa transmititzeaz gain, aldi berean jokaera batzuk eragiten ditu. Batesonen arabera, komunikazioaren alderdi bi hauek “erreferentzi” edo “txosten” (“report”) alderdia eta alderdi “konatiboa” edo “agindu” alderdia (“command”) bezala ezagutzen dira: “ En 1951, Bateson signalait les deux aspects ou fonctions, distincts de la communication, le compte rendu (report) eta l´ordre (command). De toute évidence, toute communication transmet une information positive qu´on peut supposer évaluable en termes de vérité et de fausseté et qu´on peut traiter logiquement comme l´”objet” de la communication... Cependant, outre cet indice, le même segment de communication comporte un autre aspect, d´un intérêt incommensurablement supérieur pour nôtre théorie des relations interpersonnelles: il transmet un ordre indiquant la manière dont on doit prendre cette information”(Paul Watzlawick, John H. Eakland: 1977, 29-30). Komunikazioko mezu baten erreferentzi alderdiak mezuaren informazio edo eduki alderdia adierazten du. Alderdi konatiboa, berriz, komunikatzaileen arteko harremanaz ari da. Mezuaren eduki alderdia eta eraginezko alderdia agertzeko, Batesonengana jotzen du Watzlawickek: “Batesonek analogia fisiologiko bat jartzen du: A, B eta C-k neuronen kate lerrokatu bat eratzen badute, B neuronaren disparoa A neuronak disparatu duenaren “informazioa” eta C neuronak dispara dezan “agindua” da” (Watzlawick, 1963: 52). Komunikazioaren alderdi bi hauen deskribapena hainbat adibideren bidez ager liteke. 1. Komunikazioaren bi maila horien ilustrazio bezala Watzlawickek dakarren asmakizun batekin emango diogu hasiera adibideen zerrendari: Bi zaindarik atxilotu bat zaintzen dute bi ate dituen gela batean. Atxilotuak badaki zaindarietako batek beti egia esaten duela eta besteak beti gezurra esaten duela, baina ez daki zein den egiatia eta zein gezurtia. Azkenik, zera esan zaio: bere askatasuna lortzeko bide bakarra, giltzaz itxi gabe dagoen atea identifikatzea dela, zaindarietako bati galdera bat eginez. (Atxilotuak luzaz hausnartzen du itxuraz ebaztezina den arazo horretaz, baina, azkenik, galdera zuzena egiten du: ateetako bat seinalatuz, zaindarietako bati galdetzen dio (ez dio axolarik zein ate edo zein zaindari): “Nik zure lagunari galdetuko banio ate hori irekita dagoen, zer erantzungo lidake?. Erantzuna baiezkoa bada, orduan atea itxita dago, eta ezezkoa bada, atea irekita dago). (Watzlawick, 1963:52-53)  Horrelako problema baten ebazpenak komunikazioaren eduki alderdia eta harreman alderdia kontuan hartzea eskatzen du. Atxilotuak maila bietako informazioaren beharra du problema ebazteko: ateei buruzko informazioa eta metainformazioa edo informazioaren erabilpenari buruzko informazioa (zaindariei buruzko informazioa). Situazioa ulertzeko objektuei buruzko informazioa (ateak giltzatuak dauden ala ez) eta informazio horri buruzko informazioa (zaindariak eta beren harreman motak) erabili behar ditu. 2. Hona hemen Watzlawickek dakarren beste adibide bat: A emakumeak B emakumeak daraman idunekoa seinalatuz, galdera hau egiten dio: “Benetakoak al dira perla horiek?”. Galderaren edukiak objektuari buruzko informazioa eskatzen du, baina bien arteko harreman mota zernolakoa (maitekorra, lehiakorra edo bestelakoa) den ere ager diezaguke. B subjektuak eman edo bazter dezake erantzuna, baina inolaz ere ezingo du mezuari erantzun gabe gelditu. Komunikazio elkarreraginari begira jarrita, adibideetan ikusi dugun harreman berori dakusagu erreferentzi alderdiaren eta alderdi konatiboaren artean: lehenak komunikazioko datuak transmititzen ditu, eta bigarrenak komunikazio hori nola ulertu behar den, hau da, kideen arteko harremana agertzen du. 3. Giza komunikazioan abstrakzio maila ezberdinak daude. Lehen maila maila denotatiboa da. Adibidez: “Txakurra txokoan dago”. Bigarren maila metahizkuntzarena da. Adibidez: “ Txakurhitzak zaunka egiten duten ugaztunak izendatzen ditu”. Metakomunikazioaren maila, berriz, solaskideen arteko harremanaz ari da. Adibidez: “Txakurrari buruzko esaldia esan dizudanean, broman ari nintzen edo zuri lagundu nahian ari nintzen”. Abstrakzio maila hauek nahasten badira, Russellen erako paradoxekin egin dezakegu topo. Komunikazioaren harreman alderdia “metakomunikazio” kontzeptuaren kide bezala har daiteke: komunikazioari buruzko komunikazioa da. Giza hizkuntzak egitura hierarkikoa du. Nik norbaiti esaten badiot: “Zer moduz zaude? Polita da zure jantzia!”, eta gero gaineratzen badiot: “Kontent egon zaitezen esaten dizut hori”; baieztapen batzuei buruzko beste baieztapen bat egiten dut, hau da, metakomunikatu egiten naiz. Metakomunikazioaren bidez, beste mezu batzuen zentzua zehazten dugu. Adibidez, lanetik etxera etorri da emaztea eta senarra nobela bat irakurtzen ari da; emaztearen agurrari ez dio ia jaramonik ere egiten. Gero, irakurketa amaitu duenean, elaberria oso interesgarria eta suspense handikoa zela eta horregatik ez diola jaramonik egin esaten dio. Honelako metakomunikazio batek aurretiko mezuak kokatu edo sailkatu egiten ditu; bidalitako mezuak non kokatu behar diren eta nola sailkatu behar diren esaten du. Metakomunikazio motak dira, adibidez, “bromatan ari nintzen” edo “hau ohar bat da” esatea, edo norbaiti zerbait esan eta hirugarren bati keinu egitea Egoki metakomunikatzeko gaitasuna komunikazio eraginkor baterako noraezeko baldintza da, eta estuki loturik dago norbere buruaren edo bestearen pertzepzioarekin. Metakomunikatzen jakitea beharrezkoa da harremanak ongi joan daitezen, baina ez da beti erraza bi komunikazio mailak bereiztea; gainera, metakomunikazioak ez ditu gatazka guztiak konpontzen. Esandakoari buruz distantzia hartzea eskatzen du metakomunikazioak; metakomunikazioaren edukia elkarreraginari dagokiona izaten da; baina beste maila logiko batean jartzea eskatzen du, harremanetarako arauen mailan jartzea, hain zuzen ere. Sarritan, solaskideak ez du metakomunikazio mailako adierazpen bat metakomunikazio bezala ulertzen, edo ez du nahi izaten besteak bere harremanen kontrola har dezan. Horrelakoetan, gatazkarako baldintzak emanak daude. 4. Komunikazio guztiek dituzte eduki alderdia eta harreman alderdia. Bigarrenak lehena baldintzatzen du. Adibidez, aditu talde bat arazo bat konpondu nahirik eztabaidan ari da enpresa batean eta praktikak egitera etorri berria den batek soluziobide bat proposatzen du. Besteek ez dute ontzat hartuko, onarpenak praktiketako langilea berdintzat hartzea suposatuko bailuke. Ikus dezagun Watzlawickek dakarren beste adibide hau: Bikote bat terapia saio batean dago eta gertaera honen berri ematen du. Senarra etxean bakarrik dagoela, urruneko lagun baten deia jasotzen du, eta hirira egun batzuetarako datorrela esaten dio. Senarrak bere etxera gonbidatzen du laguna egun horietarako; baina, emaztea itzultzean, eztabaida gogor bati ekiten diote senar-emazteek. Arazoa aztertzen da terapia saioan, eta senar-emazteak ados daude gonbitea egokitzat jotzeari buruz; desadostasuna beste maila batekoa da: “ Bi arazo agertzen dira eztabaida honetan. Bata, situazio espezifiko bateko jokaeren segida egokiari dagokiona eta digitalki komunika daitekeena. Bestea, komunikatzaileen arteko harremanari dagokiona (besteari kontsultatu gabe ekimena hartzeko eskubidea nori dagokion), eta modu digitalean hain errazki ebatz ezin daitekeena, harremanari buruz hitz egiteko senarraren eta emaztearen gaitasuna aurresuposatzen baitu. Problema ebazteko ahaleginean, komunikazioan sarritan gertatzen den hutsegite bat egin zuen bikoteak: metakomunikazioaren mailan (harremanen mailan) zeukaten desadostasuna, edukiaren mailan konpondu nahi zuten, hots, desadostasunik ez zegoen tokian. Horrek sasi-akordioetara eramaten zituen” (Watzlawick, 1963:80). Edukiaren alderdien eta harreman alderdien arloan gerta daitezkeen nahasmenduak aztertu baino lehen, bi maila ezberdinen arteko konbinaketa posibleak aztertzen ditu Watzlawickek: 1. Kasurik onenean, bai komunikazioaren edukiari dagokionean, bai komunikazioan planteatzen den harremanaren definizioari dagokionean ados daude partaideak. 2. Kasurik txarrenean, desadostasuna dago partaideen artean, bai edukiari buruz, bai harremanari buruz. 3. Ertzeko bi kasu hauen tarteko konbinazioak ere agertzen dira: 3.1. Partaideak edukiari dagokionean ados ez egon arren, harreman mailan ongi konpontzen dira. Eduki mailako desadostasun bat maneiatzeko modurik egokiena hauxe izan daiteke. Adibidez: bikote bateko kide bat “Real” zalea da eta bestea “Athletic” zalea; biek ikurrina ezberdina daramate derbyra, baina elkarrekin adiskidetasunean afaltzen dute. 3.2. Partaideek edukiari buruzko adostasuna badute, baina harremanaren mailan desadostasuna da nagusi. Edukiari buruzko interes berbera edukitzeak elkartzen ditu. Ondorenez, edukiari buruzko adostasuna desagertzean, harremanen egonkortasuna oso mehatxatua gerta liteke. Adibidez, elkarrekin negozio bat duten soziolagunek negozioa bien interesekoa den bitartean elkarrekin jarraituko dute, nahiz eta beren arteko harremanak kaxkarrak izan. Interes bateratzaileak desagertzean, etendura gauzatuko da. Adibidez, ezkontide askok elkarrekin bizitzen jarraitzen dute, helburu batzuk lortzeko elkarrekin ahalegintzera eta elkar sostengatzera behartzen dituen situazioak irauten duen bitartean; situazio hori desagertzean, haustura agertzen da. Adibidez, oinarrian uztarrezinak diren ideologietako aliatuek fronte batean elkarturik jarraituko dute, diktadura anker baten kontra elkarturik borroka egin beharrean aurkitzen diren bitartean; guztientzat mehatxagarri den agintaria desagertzean, tirabirak eta hausturak agertuko dira. Beste adibide bat: familia bateko paziente izendatuak hobekuntza bat egiten duenean, familiako oreka homeostatikoa desagertu egiten da. 3.3. Beste situazio bat eduki eta harreman mailen nahasmendutik sortzen dena da; harreman mailako arazo bat edukiaren mailan konpondu nahi izateak sortarazten du. Horrelako egoera bat gertatzen da, eduki mailan desados dagoen bikote bateko kide bat honela mintzatzen denean: “maite baninduzu, ez ninduzuke kontraesango”. Honela dio Watzlawickek: “ situazio batzuetan, edukiaren mailako bere pertzepzioez zalantza egitera behartua dago pertsona bat, beste pertsona batekiko harreman oso garrantzitsu bat arriskuan ez jartzeko. Honek, komunikazio paradoxikoaren araberako jokamoldeetara darama” (Watzlawick, 1963:82-83). Desadostasuna komunikazioaren edozein mailatan gerta daiteke, eta maila batean gertatzen denak badu zerikusia bestean gertatzen denarekin. Adibidez, “Sudanen hiriburua Khartum da” baieztapenarekiko eztabaida eta desadostasuna baldin badago bi lagunen artean, desadostasun hori mapa bat kontsultatuz argi liteke. Atlas batean begiratuta jakin dezakegu baieztapen hori egia den ala ez. Baina, bi lagun horien arteko desadostasuna, edukiari buruzkoa izan ordez, harremanari buruzkoa bada, bietako bati arrazoia emateak ez du arazoa konponduko; leundu ordez, zorroztu egin dezake beren arteko etsaitasuna. Atlasa kontsultatzeak eduki mailako desadostasuna ezabatuko du, baina harreman mailako problema handiagotu lezake. Problema berri hau ebatzi nahi badute, ezin jarrai dezakete Sudaneko hiriburuari buruz hitz egiten; beren buruaz eta beren arteko harremanez hitz egiten hasi behar dute. Harremanez ari direla, berriz, simetria terminotan edo osagarritasun terminotan definitu behar dute beren harremana. Adibidez, oker zegoenak bestearekiko lilura senti lezake bere ezagutza handiagoagatik, edo gaizki sentitu ere egin liteke, haren nagusitasunagatik eraman ezinik; gaizki sentitzen bada, lehen aukera datorkionean harekiko nagusitasuna edo berdintasuna lortzen saiatuko da. Harreman mailako desadostasunak edukiaren mailakoak baino garrantzitsuagoak dira. Harremanetan ongi eta edukiari buruz gaizki konpontzen direnak elkarrekin hobeto konpontzen dira, edukiari buruz ongi eta harremanetan gaizki konpontzen direnak baino. 4. Harremanaren maila berez da garrantzitsua, eta edukiaren maila harremanaren maila ziurtatzeko aitzakia bakarrik izaten da sarritan: “ Harreman-maila honetan pertsonek ez dute ezer komunikatzen beren harremanaz kanpoko gertaerei buruz; harreman horren definizioak elkarri proposatzen dizkiote, eta inplikazioz, beren buruaren definizioak ere bai” (Watzlawick, 1963:85). Pertsonek elkarrekin hitz egiten dutenean eta ideiak elkartrukatzen dituztenean, elkartrukaketa horren egitekoa norbere kontzeptua etengabe berreraikitzea izaten da. Elkarrizketan ari garenean, geure buruaren aurkezpen bat egiten diogu solaskideari, hark aurkezpen hori onetsi edo bazter dezan. Autokontzeptua etengabe elikatu eta berreraiki behar den zerbait da, pertsona bezala bizi nahi badugu; eta elikadura hori komunikazioaren bidez egiten da. Adibidez: A solaskideak B solaskideari bere buruaren aurkezpen bat egiten dio. Edozein dela ere komunikazioaren edukia, metakomunikazioak mezu hau darama: “Honela dakusat neure burua”. A-ren aurkezpen horren aurrean, hiru jarrera ezberdin har ditzake B-k: 1. Aurkezpenaren onarpena: B-ren hautemateak A-ren autopertzepzioa egiaztatu edo konfirmatu egiten du. A-k bere buruaz duen ikuskera hau B-k baieztatzea oso garrantzitsua da A-ren garapenerako eta egonkortasunerako. Watzlawickek dioen bezala, gure komunikazio elkarreragin askoren helburua ez da informazioaren elkartrukea, geure autokontzeptuaren onarpena ziurtatzea baizik. Pertsonek elkarren bereizgarri eta gaitasunak sendotu beharra dute. Elkar sendotzeko behar hori asetzen ez duen gizartea ez da benetako gizartea. Alde batetik, gizaki guztiek dute diren bezala eta izatera hel daitezkeen bezala onartuak eta ezagutuak izateko desira. Bestalde, gizakiak badu berezko gaitasuna bere kideen onarpen eta ezagumendu premia hori asetzeko. Gaitasun hori baztertua duen gizartea ahuldua dago; benetako gizartea, gaitasun hori garatzen duena izango da. 2. Aurkezpenaren bazterketa edo onarpen mugatua. Aurkezten den pertsonaren errealitatea ez du ukatzen, baina bere buruaz aurkezten duen autokontzeptua edo autopertzepzioa ukatu egiten du. A-k bere buruaz proposatzen duen kontzeptua baztertu egiten du B-k. Baztertzen denaren onarpen mugatua aurresuposatzen du, ez baitu ukatzen A-k bere buruaz egiten duen definizioa. Bazterketa mota batzuek, gainera, eraikikorrak izan daitezke. Adibidez, lagun batek ez du onartzen beste batek bere buruaz egiten dion aurkezpen harroputza. Egoera hau sarritan gertatzen da terapia egoeran, egoeraren kontrola bereganatzeko asmoz pazienteak aurkezten duen bere buruaren definizioa psikiatrak onartzen ez duenean. 3. Aurkezpenaren deskonfirmazioa: aurkezten denaren aurrean indiferentziaz jokatzen du; hauteman ez duenarena edo ez-ikusia egiten du. Ez du ezer esaten aurkezpenaren egiazkotasunaz edo faltsutasunaz; aurkezpena bera ukitzen du. Informazio iturriaren izana ukatzen da. Ez du “erratua zaude” adierazi nahi, baizik “zu ez zara existitzen”. Hirugarren jarrera hau oso garrantzitsua da ikuspegi pragmatikotik eta psikopatologiaren ikuspegitik. Izan ere, Watzlawickek William Jamesen idatzia aipatuz esaten duen bezala, gizakiarentzat ezin asma omen liteke zigor ikaragarriagorik, fisikoki posible balitz ere, gizarteko kideen artean erabat desapertzibitua pasaraztea baino. Horrelako situazio batek norberatasunaren galera lekarke, hots, besterentzea (alienazioa). “ Deskonfirmazioak ez du ukitzen P-k bere buruaz dagien definizioaren egiatasuna edo faltsutasuna, baizik definizio iturri bezala P-ren errealitatea ukatzen du” (Watzlawick, 1963:87). Bazterketa “oker zaude” mezuaren baliokide izango litzatekeen bitartean, deskonfirmazioa “ez zara existitzearen” mezuaren baliokide litzateke. Honela azaltzen du Watzlawickek metakomunikazioaren mailan gertatzen dena: A- k mezu hau bidaltzen dio B-ri: “Honela dakusat neure burua”. B-ren mezuak darraio: “Honela ikusten zaitut”. Mezu honi A-k beste mezu honekin erantzungo dio: “Honela dakusat zuk nakusazula” eta B-k, bere txandan: “Honela dakusat zuk dakusazula nik ikusten zaitudala”. Etengabeko eta mugagabeko atzera itzultze bat egin liteke teorian, nahiz eta praktikan hain mezu abstrakturik ez erabili. Edonola ere, mezu konplexuago hauetako edozein ere konfirmatu, baztertu edo deskonfirmatu lezake hartzaileak. Harremanetako gatazkak gertatzen dira, elkar ulertze arazoak sortzen direnean. Bestearen larruan sartu ezina gertatzen zaigu; bestearekiko mesfidantza eta nahastea nagusitzen dira. Sartezintasun, mesfidantza eta ulertezintasun horiek aurkitzen ditugu gatazkaren iturburuan. Sartezintasuna gainditzea oso zaila gertatzen da, harremanak ez baitira objektiboki hauteman daitezkeen errealitate konkretuak; harremanei buruzko esperientziak, hautemateak eta eraikuntzak subjektiboak eta hipotetikoak dira. Errealitate objektiboa bihur liteke komunikazio digitalaren gai, baina harremanekin ezin dezakegu horrelakorik egin; harremanetan geu gaude inplikaturik. Harremanetan, osotasun zabalago baten zati gara eta osotasun hori ezin dezakegu atzeman, begien bidez geure gorputzaren osotasuna ikusi ezin dugun bezala, begiak ere ikusi nahi dugun gorputzaren zati baitira. Watzlawicken arabera, beraz, pertsonarteko hautemate eta esperientziak sartezinak dira, eta esperientzia horiei buruzko itsutasunak harremanetako gatazkara eramaten gaitu.  Komunikazio digitala eta analogikoa Denbora askoan zehar, komunikazioa aztertu nahi izan denean, hitzari edo komunikazioaren alderdi digitalari eman zaio garrantzia. Gerora, alderdi analogikoa ere hartu da kontuan: gorputz jarrerak, keinuak, ezaugarri paralinguistikoak... Komunikazio oso batek ezaugarri digitalak (hitzak) eta ezaugarri analogikoak (keinuak, jarrerak, paralengoaia) biltzen ditu. Komunikazio digitala elkartrukeen edukiari dagokiona da; logikaren, kontzientziaren eta adimenaren mailan gertatzen da eta ez-jarraitua da. Komunikazio analogikoa solaskideen arteko harremanari dagokiona da; intuitiboa da eta adimenaren edo borondatearen kontrolari ihes egiten dio. Informazioaren kodetze analogikoa kantitatean eta neurrian oinarritzen da. Adibidez, tenperaturaren gehikuntza merkurio zutabearen goititzearen bidez agertzen da. Beste adibide bat jartzeko, sentimenduaren goititzea ahots tonua altxatuz edo keinu bortitzak eginez adierazten da. Kodetze analogiko hau, berbazkoa ez den komunikazioan bezala ager liteke berbazko komunikazioa ere; hizkuntzako metafora eta analogietan ere erabiltzen da; adibidez, udaberriak gaztetasuna adierazten duen bezala, udazkenak zahartzaroa adierazten du. Kodetze digitala kontaketan oinarritzen da. Hasieratan hatzez kontatzen zelako deritzo digitala. Informazioa zenbaki bereizietan antzaldatzen du kodeketa digitalak. Nerbio sistemaren kodeketari dagokionez, alde batetik “dena ala ezerezeko” kodeketa digitala gertatzen da neuronetan. Nerbio sistema zentraleko neuronek informazioaren pakete kuantikoak jasotzen dituzte sinapsien bidez. Sinapsira heltzen direnean, pakete hauek sinapsi ondorengo potentzial kitzikatzaile eta inhibitzaileak ekoizten dituzte; horrela, neuronen deskargak sustatzen edo geldotzen dituzte. Deskarga gertatzean edo ez gertatzean aurkitu behar dugu informazio digital bitarraren oinarria. Baina, bestalde, hormonen gehikuntzaren edo gutxitzearen arabera gertatzen da neuronen erreakzio atalasearen aldaketa ere; beraz, kodeketa analogikoa ere gertatzen da. Guruin eta hormona sistemaren funtzionamendua ez dago informazioaren digitalizazioan oinarritua. Odolbideetan sustantzia berezien kantitate ezberdinak askatuz gertatzen da sistema horren komunikazioa. Informazio eramailea odol korronteko sustantzien kontzentrazioa da. Nolanahi ere, neuronen eta hormonen sistemek elkar osatzen dute eta elkarrengandik dependitzen dute. Komunikazioaren bi modu oinarrizko hauek “guztia ala ezerezaren” printzipioa darabilten konputadora digitaletan eta errealitatearen simulazio analogikoa darabilten erloju analogikoetan aurki ditzakegu. Lehenengoetan zenbaki moduan prozesatzen dira aginduak, eta elkar-egokitze arbitrarioa dago informazioaren eta adierazpen digitalaren artean. Komunikazio analogikoan, gauza bat errepresentatzeko erabiltzen dugun adierazpenean badago gauzaren antzeko zerbait; honela, gorputz hizkuntza edo zeinuak erabiliz komunikatzen bada atzerritar bat, zerbait uler diezaiokegu, nahiz eta haren hizkuntza tutik ulertu ez. Giza komunikazioan bi modutara errepresenta ditzakegu objektuak: marrazki baten moduko erreprodukzioen bidez edo izenen bidez. Honela, esate baterako, “basurdeak ezkurra jan du” esaldia, marrazki bidez edo hitzaren bidez ager dezakegu. Bi komunikamodu hauek, kodeketa analogiko eta digitalaren kontzeptuen baliokideak dira. “Basurdea” hitza erabiltzean, harreman arbitrario bat ezartzen da izenaren eta gauza izendatuaren artean. Hitzak zeinu arbitrarioak dira. “Basurde” hitza urdearen antzeko animalia berezi bat izendatzeko erabiltzea, itun semantiko bat besterik ez da, ez baitago antzekotasun objektiborik edo lotura ezinbestekorik hitz horren eta ordezkatzen duen animaliaren artean. Komunikazio analogikoaren barnean, batez ere, hitzezkoa ez den komunikazio motak sartzen dira: jarrerak, keinuak, mimika, ahotsaren tonua, erritmoa, isiltasunak eta abar. Gizakia da komunikamodu analogiko eta digitalak erabiltzeko gai den organismo bakarra. Haurrak eta animaliak komunikazio analogikoarekiko oso sentiberak dira. Adibidez, Hansizeneko zaldi kontalariak gaitasun bereziak zituen hautemate subliminalerako; hanka kolpeak emateari noiz utzi behar zion zuzen antzematen zuen, ingurukoen igurikapenak hautemanez. Era berean, zenbait gizon eta emakume oso trebeak dira besteen mezu analogikoak jasotzen. Adibidez, zenbait mus jokalari oso trebeak dira bestearen mezu subliminalak jasotzen, hots, aurkariak egia noiz esaten duen eta gezurra noiz esaten duen antzematen. Sarritan desadostasunak agertzen dira guk igortzen dugun mezu digitalaren eta aldi berean bidaltzen dugun mezu analogikoaren artean. Kalean topatu dudan lagun batek “pozten naiz zu ikusteaz” esaten badit, bere gorputzak atzeranzko mugimendua egiten duen bitartean, mezu kontraesankorra bidaltzen ari zait: hitzez gauza bat esaten dit, analogikoki kontrakoa adierazten didan bitartean. Mezu analogikoen materiala guztiz anbiguoa da; interpretazio digital oso ezberdinetara irekia dago, eta interpretazio ezberdin horiek sarritan uztarrezinak izaten dira. Mezu analogikoaren igorleari berari zaila egiten zaio komunikazio analogikoa hitzetan jartzea. Mezu analogikoaren hartzaileari dagokionez, berriz, interpretazio arazoa sortzen da. Hartzaileak bat baino gehiago badira, mezuaren esanahiari buruzko eztabaida berehala piztuko da, hartzaile bakoitzak bere digitalizazio berezia egingo baitu. Adibidez, erregali bat egitea komunikazio analogikotzat har liteke. Baina, emailearekiko harremanari buruz duen ikuskeraren arabera, maitasun agerpen bezala, eskupeko bezala, zor baten itzulera bezala edo aitorrezinezko erruduntasun sentimendu baten agerpen bezala uler lezake hartzaileak erregalia. Edo, komunikazio analogikoaren beste adibide bat honako hau izan liteke: ertzainak kontrolean gelditu duen pertsona bat dardarka eta izerdi hotzetan jartzen da, hitz totelka hasten da eta bere aurpegia zurbildu egiten da; aurpegia zurbiltzea, dardara, transpirazioa eta toteltasuna esanahi digital anitz har ditzaketen komunikamodu analogikaok dira. Daniele Varéren The Gate of Happy Sparrowseleberritik hartutako anekdota bat kontatzen du Watzlawickek: Pekinen bizi den europar bat txineraz idazten ikasten ari da, irakasle txinatar baten laguntzaz. Irakasleak hiru karakterez osatutako esaldi bat itzultzeko eskatzen dio. Europarrak zuzen deszifratzen ditu karaktereak, “borobiltasuna”, “eserita” eta “ura” adierazten dutela esanez. Kontzeptu horiek konbinatuz, esaldi bat egiten du eta esanahi hau ematen dio: “Norbait eserita bainu bat hartzen ari da”. Irakasleak mespretxuz begiratu eta esaldiak itsasoko eguzki sarrera bat deskribatzen duela adierazten dio Adibide hauetan garbi agertzen denez, mezu analogikoa anbiguoagoa da digitala baino, eta mezu analogiko beraren interpretazio digital ugari egin daitezke. Watzlawickek dioen bezala, “m ezu analogikoko materialari(idazketa txinatarra bezala), hizkuntza digitalaren morfologi eta sintaxian sartzen diren elementu asko falta zaizkio. Mezu analogikoak hizkuntza digitalera itzultzean, elementu horiek sartu egin behar izaten dira modu intuitibo edo ez hain intuitibo batean, ametsen interpretazioa egiterakoan, ametsaren irudi kaleidoskopikoetan egitura digitala sartzea beharrezkoa den bezala” (Watzlawick, 1963:97-98). Arazo berarekin topo egiten du terapeutak ere. Sintomen bidezko hizkuntza, sarrienetan, interpretazio ezberdinak eman dakizkiekeen mezu analogikoetan gertatzen da, eta terapeuta trebearen esku egongo da mezuaren interpretazio zuzena egitea: “ Psikoterapia, mezu analogikoaren digitalizazio zuzenaz eta zuzentzaileaz arduratzen da. Interpretazioaren arrakasta, batetik besterako itzulpena egiteko terapeutak duen gaitasunaren menpe dago, eta baita, pazienteak bere digitalizazioa modu egokiago batez eta modu ez hain larritzailez egiteko duen jarreraren menpe ere” (Watzlawick, 1963:98). Batesonen arabera, komunikamodu batetik bestera igarotzerakoan egiten den beste hutsegite bat mezu analogikoa berez baieztatzailea edo denotatiboa dela suposatzea da. Baina, badira arrazoiak hori horrela ez dela pentsatzeko. Animaliak mehatxu keinu bat egiten duenean, mezu-hartzaileak pentsa dezake jokaera hori indar- agerpen bat edo borrokarako gogoaren erakustaldi bat dela, baina ondorio hori ez zegoen jatorrizko mezuan bildua, mezua bera ez baita baieztatzailea edo denotatiboa. Hobe litzateke, beraz, mezu analogikoa mundu digitaleko proposamen edo galdera bat bezala hartzea. Zentzu honetan, Watzlawicken arabera, mezu analogiko guztiek harreman mailako esanahiak dituzte eta etorkizuneko harreman-arauei buruzko proposamenak dira. Gure jokaeraren bidez, amodioa, gorrotoa edo borroka proposa ditzakegu, baina besteak dira gure proposamenei etorkizuneko esanahi jakinak emango dizkietenak. Proposamen analogikoen interpretazio digital hauetatik hainbat eta hainbat harreman gatazka sortzen dira. Hizkuntza digitala, bere joskera logikoagatik, oso egokia da eduki mailako komunikazioetarako. Baina, ez da gauza bera gertatzen mezu analogikoekin: “ mezu analogikoa hizkuntza digitalera itzultzean, egiaren funtzio logikoak sartu behar dira, modu analogikoan horrelakorik ez baitago. Hutsune hori nabaria da ukazioaren kasuan, “ez” digitalaren kidekorik ez baitago han. Beste hitz batzuetan esanda, “erasoko zaitut” mezu analogikoa transmititzea erraza den artean, oso zaila da “ez zaitut erasoko” transmititzea” (Watzlawick, 1963:99). Batesonek animaliengan arazo hau aztertu zuen eta honetaz jabetu zen: animaliek ukazio bat transmititu nahi dutenean, ukatu nahi duten ekintzaren demostrazioa edo proposamena egiten dutela lehenik, eta gero aurrera eraman gabe uzten dutela. Jokaera interesgarri hau animaliengan ezezik pertsonengan ere beha liteke. Watzlawickek proposatzen duen adibidea nahiko argitzailea da: animalia eta pertsonen artean konfiantzazko erlazioa finkatzeko erabiltzen den komunikazio- jarraibide bat behatu da, ukazioaren komunikazio analogikoaren adibide ezin hobea dena. Gizakiak bere eskua izurdearen ahoan sartzen du; jakina, hagin artean duen eskua hortzakada batez moztu liezaioke izurdeak. Jokaera horren bidez, konfiantza osoaren mezua bidaltzen dio gizakiak izurdeari. Izurdeak bere sabelaldea, hau da, bere alderik minberagarriena erakutsiz erantzuten du, eta horrela itzultzen du bere konfiantza. Izurdearen adibidea komunikazio analogikoaren eta digitalaren artean kokaturiko erritozko prozesu bezala interpretatzen du Watzlawickek, analogiazko eta sinbolozko mezuen modu errepikakor eta estilizatuak agertzen baititu. Era berean, katua bezalako animalia batzuek jarrera osagarri bat hartzen dute harremanetan, ondoren agertuko dugun honen antzeko erritoen bidez: gazteena delako edo bere lurraldetik at dagoelako katuen hierarkian menpekoa dena etzanda jartzen da eta bere lepoaldea agerian uzten du; beste katuak lepoko odolbidea zapaltzen dio matrail artean, baina egin zezakeena egin gabe gelditzen da. Harreman mota horren bidez, “ez zaitut erasoko” adierazten dio. Sexu arloko masokismoaren kasuan ere antzeko mekanismoa aurkitzen dugu. “Ez zaitut suntsituko” mezua ulertzeko, menperakuntzaren eta zigorketaren erritozko errepresentazioa eta ukazio analogikoa erabiltzen da; masokistak irudikatzen duen bukaera izugarria baino lehen amaitzen dira menperakuntza eta zigorketa. Horrek bere beldur sakonetik askatuko du masokista, denbora baterako behintzat. Bateson eta Jacksonek sintoma histerikoen eraketan kodeketa analogikoak duen garrantzia azpimarratu dute. Kasu honetan, mezu digitalizatuak modu analogikora berritzultzen dira. Forma digitalean komunikatu edo metakomunikatu ezin duena mezu analogikoaren bidez ematen du histerikoak. Antzeko zerbait gertatzen da bi lurralderen artean tentsio handia sortzen denean; komunikazio digitalaren beharrik handiena dagoenean, harreman diplomatikoak hautsi eta erakustaldi analogikoetara jotzen da: mobilizapenak, tropen kontzentrazioak eta beste mezu analogikoak.  Elkarreragin simetrikoa eta osagarria Elkarreraginezko edozein egoeratan oreka dinamikoa gertatzen da. Egoera dinamiko horretan, batetik, bereizkuntza prozesuak gertatzen dira; bestetik, bereizkuntza prozesu horren kontra doazen prozesuak agertzen dira. Bereizkuntza prozesu horiek zismogenesihitzaz bataiatzen ditu Batesonek. Batesonek gertakari bat behatu zuen Nueva Guineako Iatmul leinuko kideen arteko elkarreraginetan.Navenliburuan aztertu zuen gertaera hori etazismogenesiadeitu zuen.Naven(1936) liburua iatmul gizartekonavenzeremoniaren aurkezpena eta interpretazioa da. Mozorrotutako nerabeek egiten duten errito edo zeremonia bat danaven.Zeremonia horren eginkizuna Iatmul gizarteko zismogenesi indarrei aurre egitea izango da. Zeremonia horretan gizonek harrigarrizko ekintzak egiten dituzte, emakumeek jarrera behatzaile soila duten artean. Elkar indartzen duten jokaera osagarriak agertzen dituzte. Zismogenesi osagarria ageri da hemen: gizonezkoek jokaera harrigarriak egiten dituzte emakume behatzaileen aurrean; emakumeek eragin garrantzitsua dute haien jokaeran exhibizionistan. Emakumeen jarrera behatzailea mutilen jarrera erakustailearen osagarria da. Zenbat eta elkarreragin gehiago gertatu gizon eta emakumeen artean, gero eta nabarmenagoak izango dira gizonen jokaerak, eta gero eta pasiboagoak emakumeen jokaerak. Elkarreragin pilatzaile hauek ohikoak bihurtzen diren neurrian, nortasunaren nahasturak eratorriko dira. Nolanahi ere, mutil eta nesken jantzi eta rol aldaketak ere gertatzen dira. Iatmultarren gizarteko oreka eta dinamikaren azalpena emateko asmatu zuen zismogenesikontzeptua Batesonek. “Gizabanakoen arteko elkarreragin jarraituetatik sortutako jokaera-arauen bereizkuntza bat” bezala ulertu beharko litzateke zismogenesia. Zismogenesiaren adibide bezala har dezakegun honako hau: A gizabanakoa aginte zalea da eta B gizabanakoarekin harremanean hasten denean, honek menpekotasunez erantzuten du; menpekotasunezko erantzun honek A- ren jarrera autoritarioa indartzen du; horrela, elkarrekiko rol osagarriak eratzera eramango dituen elkartrukeak pilatzen dira. Alderantzizko moduan, elkarren arteko lehia etengabera bultzatzen duen prozesu bat ere ikus daiteke: bataren ekintzari ekintza mota berberaz erantzuten dio besteak. Jarreren berdintasuna eratzen eta gordetzen saiatzen dira. Elkarren jarrerak imitatzen dituzte eta helburu berberen atzetik borrokatzen direnen arteko lehia simetrikoa nagusitzen da. Elkarreragin osagarriaren egitura honek Iatmul gizartearen suntsipenaren hazia beregan eramango luke,Navenzeremoniak prozesu zismogenetiko hau etengo ez balu, nesken eta mutilen rolen eta identitateen aldaketaren bidez. Zeremonia honek talde biei esperientziak kontrastatzeko aukera ematen die; beren burua bestearen identitatearen arabera ikusteko aukera ematen die. Zeremonia honen bidez, bere buruaren alderdi ezkutu eta osagarria ikusten dute. Zismogenesi simetrikoa: gizabanako baten edo gizatalde baten jokaera beste gizabanako edo beste gizatalde baten jokaeraren isla da. Erasoari erasoz, lehiari lehiaz erantzuten zaio. “Harreman sistema askok, dela gizabanakoen artean, dela gizabanako taldeen artean, aldaketa progresiborako joera agertzen dutela argi dago. Adibidez, A gizabanakok egokitzat hartua den eta kultur aldetik agintezko jokaera-modu bezala ikusia den jokaera-modu bat agertzen badu, B-k hari kultur aldetik menpekotasunezko bezala kontsideratua dagoen jokaera moduarekin erantzuten dion bitartean, probablea da menpekotasunak jokaera autoritario berri bat bultzatzea eta honek menpekotasun berri bat exijitzea. Potentzialki progresiboa den situazio bat topatzen dugu honela, eta jokaera autoritario eta menpekotuaren gehiegikeriak mugatzeko beste faktoreek eskuhartzen ez badute, A gero eta autoritarioagoa bihurtuko da, B gero eta menpekotuago bihurtuko den bitartean; eta aldaketa progresibo hau gertatu da, A eta B gizabanako independenteak izan ala talde osagarrien kide izan. Mota honetako aldaketa progresiboak zismogenesi osagarri bezala deskriba ditzakegu. Baina, bada gizabanakoen edo gizabanako taldeen harremanen beste jokamodu bat ere aldaketa progresiboaren ernamuina beregan duena. Adibidez, talde baten jokaeraren kulturjokamodua harrokeria baldin bada, situazio lehiakor bat sor daiteke, zeinetan harrokeriak harrokeria sortarazten baitu, eta horrela jarraian. Aldaketa progresibo mota hau zismogenesi simetriko dei genezake” (Bateson, 1958:176-177) Deskribaturiko bi jokamoduak elkarreragin simetrikoa eta osagarria deitzen dira. Berdintasunean eta diferentzian oinarritutako harremanak bezala deskriba ditzakegu. Elkarreragin osagarriaren kasuan, partaideetako baten jokaerak bestearena osatzen du. Elkarreragin simetrikoaren kasuan, gizabanako baten edo giza-talde baten jokaera beste gizabanako edo giza-taldearen jokaeraren isla da; beren jokaera erreziprokoak berdintzera jotzen dute partaideek. Watzlawickek agertzen duen axioma honen arabera, beraz, komunikazio elkartruke guztiak simetrikoak edo osagarriak dira, berdintasunean edo diferentzian oinarriturik egotearen arabera. Simetria eta osagarritasuna ez dira berez onak edo txarrak, normalak edo anormalak. Komunikazio elkarreraginen bi oinarrizko kategoria besterik ez dira. Biak presente egon behar dute, txandakatuz edo eremu desberdinetan eraginez bada ere, biak garrantzitsuak baitira harreman osasungarrietan. Elkarreraginaren jarraibide batek bestea egonkortu dezake, bietako baten nagusigoa gertatzean. Posible da, eta beharrezkoa ere bai, elkarreraginaren partaideak arlo batzuetan simetrikoki eta beste batzuetan konplementarioki erlazionatzea. Zismogenesi osagarriak simetrikoa neutralizatu egiten du, eta simetrikoak osagarria. Adibidez, zismogenesi osagarriaren araberako kontraste handiegia badago langile eta nagusien artean, denak elkarrekin situazio simetrikoan (futbol edo mus txapelketa bat jokatzen) jartzea nahikoa da, zismogenesi osagarria neutralizatzeko. Senar-emazte batzuek etsaitasun simetriko handia badute, bietako batek istripu bat edukitzea nahikoa izaten da, osagarritasunezko harremanak agertzeko. Nolanahi ere, harremanen haustura gerta liteke atzeraelikadura positiboan oinarritutako bereizkuntzak pilatzen badira. Horrelako eskalada batek harreman sistema eztandarazi lezake. Eskalada simetrikoa: harreman simetriko guztietan lehia arriskua dago. Elkarreragin simetrikoak egonkortasuna galtzen du, simetriaren eskalada hasten denean: eztabaidak, haserreak, gudak. Elkarreragin simetrikoaren patologia guda batez, dibortzio batez edo zisma batez agertzen da sarritan. “Harreman simetriko osasuntsu batean partaide bakoitzak bestearen “norberatasuna” onartu behar du; elkarrekiko begirunea eta konfiantza, selfaren konfirmazio errealista eta erreziprokoa behar dira. Harreman simetriko bat erortzen denean, bestearen selfaren baztertzea gertatzen da, deskonfirmazioa baino gehiago” (Watzlawick, 1963:104). Osagarritasun zurruna: harreman osagarrietan ere gerta liteke elkar konfirmatze osasungarri eta positiboa. Harreman osagarrien patologiari begiratzen badiogu berriz, harreman simetrikoan gertazen denetik oso desberdina da: selfaren bazterketa baino gehiago deskonfirmazioa eragiten dute harreman osagarriek. Psikopatologiaren ikuspegitik garrantzitsuagoak dira harreman osagarrien ondorenak, harreman simetrikoetako borroka irekiak baino. Harreman osagarrien arazo bereizgarria, honela deskribatzen du Watzlawickek: “ Jonek bere buruaz ematen duen definizioa konfirmatzeko eskatzen dio Xabierri; baina, definizio hori ez dator bat Xabierrek Joni buruz duen iritziarekin. Dilema batean gertatzen da Xabier, bere buruaren definizioa aldatu egin beharko bailuke, P osatu eta haren definizioa egiaztatzeko. Izan ere, harreman osagarrien izaerari baitagokio, selfaren definizio bat mantentzeko beste partaideak rol berezi osagarria betetzea. Azken finean, amarik ezin daiteke egon semerik gabe. Baina, ama eta haurraren arteko harreman motak aldatu egiten dira denborarekin” (Watzlawick, 1963:105). Harremanen jarraibide bera selfaren konfirmatzaile izan daiteke une batean, eta deskonfirmatzaile beste une batean. Harreman osagarrien patologiak arreta gehiago eskatu du literaturan, simetrikoak baino. Psikoanalisiak harreman sadomasokista bezala deskribatu ditu, eta psikiatriak, “folie à deux” edo “délire à deux” bezala. Watzlawickek dioen bezala, harreman simetriko eta osagarrien jokamoduek elkar egonkortu eta orekatzen dute, eta modu batetik besterako iragateak mekanismo homeostatiko garrantzitsuak dira. Teorikoki, terapian aldaketa bat eragin daiteke, osagarritasunean simetria eta simetrian osagarritasuna sartzen bada. Harreman osasungarrietan simetriatik osagarritasunerako eta osagarritasunetik simetriarako iragate espontaneoak gertatzen dira. 4. 2. Komunikazio paradoxikoa Definizioa Komunikazio paradoxikoaren kontzeptua paradigma sistemikoaren barnean kokatu behar da. Giza komunikazio gehienak konplexuak dira, mezu eta helburu ezberdinak (batzuetan kontraesankorrak) biltzen dituzte beren baitan. Watzlawicken arabera (1972), giza-komunikazioaren pragmatikan paradoxa bat sartzeko modu eskuarrena injonkzioa edo agindu kontraesankorra da; berezkoa eta espontaneoa izan behar lukeen jokaera bat exijitzean datza injonkzioa: “izan zaitez espontaneoa”, “galeraztea galerazia dago”, “maitatu egin behar ninduzuke”, “izan zaitez aske eta independentea”. Edozer egiten duela ere, obeditzeko desobeditu egin behar du agindu hori jasotzen duenak. Giza komunikazioak alderdi digitala eta analogikoa ditu, eta aspektu bion artean sarritan kontraesana ematen da. Nirekin topo egiten duen pertsonak esaten badit: “pozten naiz zu ikusteaz”, bere gorputzak atzeraka egiten duen bitartean, digitalki zerbait positiboa esaten dit eta analogikoki ukatu egiten du ahoz esaten didana. Komunikazio paradoxiko bat bidaltzen dit, digitala eta analogikoa kontraesanean baitaude. Paralengoaiaren bidez, hitzez esaten duen horretan subjektu bat zenbateraino inplikatzen den nabari dezakegu. “ Premisa kongruenteetatik abiaturik egindako dedukzio batetik jalgitzen den kontraesana” bezala definitzen du Watzlawickek paradoxa. Definizio honek at uzten ditu arrazonamenduaren hutsune ezkutu batean edo argudio falaziatsu batean oinarrituriko “paradoxa faltsuak”. “Baina, definizioa bera nahiko lausotsua gertatzen da, paradoxak paradoxa errealetan eta faltsuetan zatitzea erlatiboa baita. Gaur egun premisa kongruenteak direnak, bihar hutsegite edo falazia gerta litezke. Honela, adibidez, Akiles eta dortokari buruzko Zenonen paradoxa “benetako” paradoxa izan zen, serie konbergente mugagabeek (Akiles eta dortokaren arteko distantzia etengabeki txikiagoa) zedarri mugatu bat dutela aurkitu zen arte. Aurkikuntza hori eginda gero, ordurarteko egiazkotzat jotzen zuten suposatu bat gezurrezkoa zela ikustean, paradoxa desagertu egin zen” (Watzlawick, 1963:174). Hiru paradoxa mota bereizten ditu Watzlawickek: antinomiak, definizio paradoxikoak eta paradoxa pragmatikoak. “ “Antinomia”, batzuetan, “paradoxaren” baliokide bezala erabiltzen da, baina autore gehienek nahiago dute “antinomiaren” erabilera logika eta matematikak bezalako sistema formalizatuetan sortzen diren paradoxetara mugatzea” (Watzlawick, 1963:174-175). 1. Antinomiak autokontraesan bat sortzen du, nahiz eta onarturiko arrazoitze- moduak erabili. Beste modu batera esanda, baieztapen kontraesanezkoa eta egiaztagarria bezala defini daiteke antinomia. Adibidez, baieztapen eta baieztapen horren ukazioa den bigarren baieztapen bat baldin badauzkagu, bi baieztapenak elkar litezke hirugarren baieztapen batean. Modu honetara, kontraesan formal bat lortuko dugu, ez baitago ezer aldi berean gauza bat izatea eta gauza hori ez izatea lor dezakeenik. Baina, eratorpen baten bidez, lehen baieztapena eta haren ukazioa egiaztagarriak direla egiaztatzen bada, orduan bien konbinaketa den baieztapena ere egiaztagarria izango da, eta horretan datza antinomia. Honela, antinomiaguztiakkontraesan logikodira, baina kontraesan guztiak ez dira antinomia. 2. Bada ordea bigarren paradoxa mota bat aspektu garrantzitsu bakar batean bereizten dena antinomietatik: paradoxa horiek ez dira agertzen sistema logiko edo matematikoetan, baizik pentsamenduaren eta hizkuntzaren mailako egitura ezkutuen desadostasunetatik eratortzen dira. Bigarren talde hau, antinomia semantikoakedodefinizio paradoxikoentaldea bezala ezagutu ohi da. 3. Bada, azkenik, paradoxen azken talde bat, elkarreraginean sortzen diren paradoxen taldea: Paradoxa pragmatikoakdira. Hiru paradoxa mota hauek komunikazioaren teoriaren hiru arlo nagusiei dagozkienak dira: sintaxi logikoari, semantikari eta pragmatikari dagozkienak. Hiru paradoxa mota hauen adibideak ikusiko ditugu jarraian, Watzlawicken eskutik:  - Paradoxa logiko-matematikoak:matematiketako talde-teoriak ez digu sistema gainditzen duten aldaketa motentzako moduko eredurik ematen. Taldeen teoriak sistemaren barnean gertatzen diren aldaketentzat eredu bat ematen digu; baina ez digu ematen sistema gainditzen duten aldaketentzako moduko eredurik. Erreferentzia esparrua gaindituko duten aldaketei aurre egiteko tipo logikoen teoria beharrezkoa da. Taldeen teoriak sistemaren barneko aldaketen berri ematen digu; baina esparru hori ez du gainditzen. Adibidez, amets egiten duenak gauza asko egin ditzake ametsaren barnean, baina amesgaiztoari amaiera eman nahi badio, sistema horretatik irten egin behar du, aldaketa osoa egin eta esnatu egin beharko du. Bigarren mailako aldaketa baten barnean gaude hemen. Taldea aldatu nahi bada, bere egitura arautzen duen aldaketa eragin behar da: 2. mailako aldaketa. Bereizgarri komun bat duten objektuakmotaizeneko bilduma batean biltzen dira eta objektu horietako bakoitza motakokidedeitzen da. Tipo logikoen teoriaren oinarrizko axioma bat honako hau da: bilduma baten kide guztiak biltzen dituena ezin daiteke bildumako kide izan (Whitehead eta Russell, 1910-1913). Adibidez, gizadia gizaki guztien mota da, baina gizadia bera ez da gizaki bat. Mota bat ezin daiteke bere buruaren kide izan. Watzlawicken arabera, paradoxa logiko- matematikoen adibiderik ospetsuena ondoko esaldi honi dagokiona da: “Bere buruaren kide ez diren mota guztien mota”.Hona nola azaltzen duen esaldi honen muina: Ezaugarri komun jakin bat duten objektu guztien bilduma da mota bat. Adibidez, txakur guztiek txakurren mota eratzen dute. Txakurren mota behin finkatuta gero, munduko beste objektu guztiek badute elkartzen dituen ezaugarri bat: ez dira txakurrak. Txakurrak ez direnen mota eratzen dute beraz. Puntu honetara helduta, izaki bat aldi berean txakurra eta ez-txakurra dela esatea kontraesana litzatekeela onartu behar da; izaki bat ezin daiteke aldi berean bi mota horietakoa izan, ez baitago ezer aldi berean txakur eta ez-txakur izan daitekeenik. Baina, txakur edo ez-txakur banakakoak utzita, egin dezagun jauzi hurrengo goragoko maila logikora, hots, moten mailara.Moten mailara etorrita, berehala ikusten dugu motak izan daitezkeela edo ez beren buruaren kide. Txakur guztien mota ez da txakurra, baina kontzeptu guztien mota kontzeptua da. Bigarren maila logiko honetan, bi motetan zatitzen da unibertsoa: beren buruaren kide direnak eta beren buruaren kide ez direnak. Baina, eragiketa hori hurrengo goragoko maila logikoan errepikatzen bada, arrazonamendua katramilatu egiten da. Amotan biltzen baditugu beren buruaren kide diren mota guztiak, etaBmotan beren buruaren kide ez diren mota guztiak, eta ondorenBmota bere buruaren kide den ala ez erabakitzeari ekiten bazaio, Russellen paradoxarekin egiten dugu topo. Dakigun bezala, beren buruaren kide diren motetan eta beren buruen kide ez diren motetan unibertsoa zatitzeak mota guztiak agortzen ditu, salbuespenik gabe. Beraz, zatiketa honek balio duAetaBmotentzat ere. Ondorenez,Kmota bere buruaren kide bada, ez da bere buruaren kide, bere buruaren kide ez direnen mota baitaB. Bestalde,Bbere buruaren kide ez bada, orduantxe da bere buruaren kide, bere buruaren kide izatearen baldintza betetzen baitu: bere buruaren kide da, bere buruaren kide ez delako, bere buruaren kide ez izatea baitaBosatzen duten moten bereizgarri nagusia. Watzlawickek dio, ez gaudela ia kontraesan soil baten aurrean, benetako antinomia baten aurrean baizik, eratorpen logiko zorrotz batean oinarritzen baita ondorioa, eta ez logikako legeen bortxaketan. Hala ere, logika errespetatzen duela dirudien eratorpen logiko zorrotz horrek ez du errespetatzen maila logikoen teoriarik: multzoaren osotasuna eta multzoaren kide bakoitza ezin jar daitezke maila berean, multzoaren osotasuna ezin baitaiteke multzoaren kide izan. Errealitatean falazia bat dago: Russellen paradoxa, maila edo tipo logikoen nahasketari zor zaio. Kontzeptu guztien mota kontzeptua dela esatea ez da faltsua; gertatzen dena da, esanahirik ez duela, mota bat bere kideak baino goragoko mailakoa baita. Lege logikoen bortxaketarik ez dago, baina tipo logikoen teoriaren arabera, falazia bat ageri da: mota bat bere kideak baino goragoko mailako zerbait da, tipoen hierarkian beste maila batekoa. Tipoak nahastuz egiten den argudiaketa batek zentzurik ez du logikaren ikuspegitik. ****** “Bere buruaren kide ez diren mota guztien mota” ******    1. maila: Txakur guztiek: txakurren mota osatzen dute. Beste objektu guztiek: txakur ez direnen mota. Kontraesana: zerbait aldi berean txakurra dela eta ez dela txakurra esatea.    1. maila: Hurrengo maila logikoa: Motak izan daitezke beren buruaren partaide. Adibidez: kontzeptuen mota kontzeptua da, beraz, bere buruaren kide da. Motak:     * bere buruaren partaide direnak.     * bere buruaren partaide ez direnak.    1. maila: A: bere buruaren partaide diren mota guztiak. B: bere buruaren partaide ez diren mota guztiak.    1. maila: Galdera:Bbere buruaren partaide da ala ez?     * Bere buruaren partaide bada, ez da bere buruaren partaide, bere buruaren       partaide ez direnen mota baita.     * Bere buruaren partaide ez bada, bere buruaren partaide da, bere buruaren       partaide izatearen baldintza betetzen baitu. Falazia honetan datza: mota, bere partaideak baino goragoko mailako zerbait da. Puntu honetara helduta, beharrezkoa da tipo logikoen teoriari buruz zerbait esatea. Jean-Jacques Wittezaele eta Teresa Garciak esaten duten bezala, zirkuitu osoari dagozkion parametroak ezin daitezke zirkuituko elementu ezberdinei dagozkien parametroen maila berean aztertu. Sistema osoaren funtzionamendu-arauak aldatu nahi baditugu, atzeraelikadurek ematen digutenetik ezberdina den informazio mota batera jo behar dugu. Sistema barneko atzeraelikadurek, ez digute sistema beraren aldaketarik ahalbidetzen, horretarako sistema osoa birkalibratu behar baita. Bertrand Russell eta Alfred Whiteheaden Principia Mathematicaren arabera, elementuen multzo bateko elementu partikular batzuei buruz ari garenean, beharrezkoa da multzoko elementu partikularrei dagokien maila eta elementuen osotasunari dagokiona bereiztea. Ez bada horrelako bereizketarik egiten, paradoxazko ondorioak aterako dira arrazonamendutik. Hizkuntzaren proposizioetan egitura hierarkiko bat egon ohi da: multzo bati buruzko baieztapenak abstrakzio maila garaiagoa eduki ohi du multzoko elementu konkretuei buruzko baieztapenak baino. Horregatik, Batesonek eta Palko-Altoko eskolak garrantzi handia eman zioten abstrakzio maila ezberdinak ez nahastean. Suposa dezagun, bi kide dituela multzo batek. Kide horietako bakoitza izan liteke aldi berean multzo bat. Adibidez, zenbaki guztien Z multzoa aldi berean bi multzoz osatua dago: zenbaki bikoiti guztien multzoa eta zenbaki bakoiti guztien multzoa. Multzoaren kideak multzo izan badaitezke, multzo bat bere buruaren kide izan ote daiteke? ( El universo de las matemáticas,William Dunhaus, Ed. Pirámide, 1995). Koilaratxo guztien multzoa ez da koilaratxoa; katu guztien multzoa ez da katua; pertsona guztien multzoa ez da pertsona. Baina, Russelli iruditzen zitzaion, multzo batzuek beren buruak beren kide zituztela. Adibidez: koilaratxo ez direnen multzoa hartzen badugu, multzoa bera ez da koilaratxoa; beraz, koilaratxo ez denaren barnean dago. Adibidez, X multzoa “20 hitzez edo gutxiagoz deskriba daitekeen multzo guztien multzoa” bada, multzo horretan sar daitezke “idi guztien multzoa”, “etxeorratz guztien multzoa”..., baina baita X multzoa bera ere, 20 hitz baino gutxiagoz deskriba baitaiteke. Multzo bakoitza, beraz, bere buruaren kide da edo ez da bere buruaren kide. Baina, Russellek bere buruaren kide ez diren multzo guztien multzoa kontsideratzea erabaki zuenean gertatu zen biragune mehatxagarria. Beren buruaren kide ez diren multzoak (Russellen multzoak), izugarrizko multzo baten barnean kokatu zituen. B multzoa deituko dugu guk multzo hori. Horrela, B multzoak bere barnean izango ditu, katuen multzoa, koilaratxoen multzoa eta abar. Baina, B bere buruaren kide da ala ez da? Russellen multzo guztien multzoa, Russellen multzoa al da? Bi erantzun bakarrik eman daitezke: bai ala ez. Baierantzun badugu, B orduan B-ren kide da. Horretarako, ez du B-ren kide izan behar, hori baitzen multzo horretakoa izateko irizpidea. Horrela, B B-ren kide bada, B ez da B-ren kide. Kontraesan irekia dago. Ezerantzun badugu, orduan B ez da bere buruaren kide, eta katuek bezala B-koa izateko baldintza betetzen du. Horrela, B ez bada B-ren kide, B-ren kide bihurtu behar du. Berriro kontraesan baten aurrean gaude. Russellen paradoxaren aurrean gaude. Beste adibide bat jartzeko, museo bateko koadroak bi multzotan banatzen ditugu: koadroa beren barnean dutenak eta koadroa barnean ez dutenak. Horrela, Russellen koadroen artean sartzen da La Gioconda, bere barnean ez duelako La Gioconda. Beren burua koadroan ez duten koadro guztien erakusketa egiten bada, eta erakusketa horren koadroa egiteko esaten bazaio artista bati, koadro hori ere erakusketa horretan sartu behar ote da?  - Definizio paradoxikoak:behe mailako eta goi mailako kontzeptuen nahasketa, hau da, kide den kontzeptuaren eta mota den kontzeptuaren nahasketa eragozteko, tipo logikoaren adierazgarriak erabiltzea aholkatzen du Watzlawickek; komatxoak, hizki etzana eta antzeko bereiztaileak erabiltzea. Modu horretara garbi geldituko da maila bateko eta besteko kontzeptuak berdinak eta mota berekoak ez direla, nahiz eta izen bera eraman,. Hasieran logikaren arlokoa zirudien kontraesana, hizkuntzaren mailako desdoiketa dela agertzen da honela. Antinomia semantikoaren adibide bezala, bere buruaz“gezurra esaten ari naiz”dioen gizakiaren kasua dakar Watzlawickek.Baieztapen honen ondorio logikoa ateratzen badugu, esaten duena egia izango da, egia ez bada bakarrik; hau da, egia esaten badu bakarrik esaten du gezurra, edo alderantziz, gezurra esaten duenean esaten du egia. Kasu honi buruz, honela dio Watzlawickek: “Ez da posible tipo logikoen teoria erabiltzea antinomia baztertzeko, hitzek edo hitzen konbinazioek ez baitute tipo logikoen hierarkiarik. Dakigunetik, Bertrand Russell izan zen soluziobidea aurkitzen lehena. Wittgensteinen Tractatus Logico-Philosophicusiegindakosarreraren azken ahapaldian honela dio: “Hizkuntza guztiek dute egitura bat, zeinari buruz, ezer ezin baitaiteke hizkuntzaren baitan esan, ezpada badagoela beste hizkuntza bat lehenaren egitura tratatzen duena eta aldi berean egitura berri bat duena, eta agian ez dela mugarik egonen hizkuntzen hierarkia honetan”. Russellen iradokizun hau Carnap eta Tarskik garatu zuten eta orain hizkuntz mailen teoria bezala ezagutzen dena bihurtu zen. Tipo logikoen teoriaren antzera, teoria honek ere mailen nahasmendutik babesten du. Hizkuntzaren mailarik baxuenean objektuei buruzko baieztapenak egiten direla esaten du. Objektuen hizkuntzaren eremua da. Baina, hizkuntza horri buruz zerbait esan nahi dugunean, metahizkuntza bat erabili behar dugu, eta metahizkuntza horretaz hitz egin nahi badugu, meta- metahizkuntza bat, eta horrela jarraian, teorikoki mugagabea den erregresio batean. Hizkuntzen mailaren kontzeptu hau aplikatzen badiogu gezurtiaren antinomia semantikoari, haren baieztapenak bi baieztapen biltzen dituela beregan egiaztatu ahal izango dugu. Bata, objektuen mailako baieztapena izango da, eta bestea, lehen mailari dagokion zerbait esaten duen meta-mailako baieztapena, hots, lehen baieztapena egiazkoa ez dela dioen baieztapena. Aldi berean, honako hau ere inplizitu dago: ilusionistek darabilten moduko moduko truko baten bidez, metahizkuntzako baieztapen horri buruz ere egiten dela meta- baieztapen bat, berez objektuen hizkuntzaren mailako baieztapen bat dena. Hizkuntz mailen teoria honetan, bere egia eta faltsutasun aldi berean inplikatzen duten baieztapenen autoislapen hau (…), tipo logikoen teoriako motaren autopertenentzi kontzeptuaren kidekoa da: biak dira esanahi gabeko baieztapenak” (Watzlawick, 1963:178-179). Behe mailako “kontzeptuak” eta goi mailako “kontzeptuak” bereizten genituen antinomietan; kasu bietarako izen bera erabiltzeak identitate ilusioa sortarazten zuela esaten genuen. Horregatik esaten du Watzlawickek tipo logikoaren indikatzaileak erabili behar direla, mailen nahasketarik gerta ez dadin. Antinomia semantikoei aurre egiteko hizkuntzen mailen teoria garatzen da; objektuen hizkuntzaren eta meta-hizkuntzaren maila bereizi egiten dira. Horrela, gezurtiaren baieztapenak zentzurik ez duela ikusten da, bere baieztapenak maila ezberdinetako bi baieztapen biltzen baititu: lehena, objektuen mailakoa, eta bigarrena, meta-mailakoa. Bigarrenak lehenengoari buruzko baieztapena egiten du, hain zuzen ere, lehenengoak dioena ez dela egiazkoa adierazten du.  ***** Definizio paradoxikoak: “Gezurra esaten ari naiz” ***** - Egia izango da: egia ez bada - Gezurra izango da: egia bada B. Russell: hizkuntza mailen teoria: - hizkuntza guztiek dute egitura bat. - egitura horretaz tratatzeko, beste maila batean jarri behar da.     * Hizkuntza maila baxuena: objektuen hizkuntza: objektuei buruzko       baieztapenak.     * Metahizkuntza maila: hizkuntzari buruzko zerbait esan.     * Metametahizkuntza: metahizkuntzaz egiten den baieztapena. Adibidez: bereizi egin behar dira, behe mailako kontzeptuak eta goragoko mailako kontzeptuak.  - Paradoxa pragmatikoak 1. Agindu paradoxikoak Reichenbachen bizargin-gudariaren pasartearen berri ematen du Watzlawickek. Kapitainak bizarginari agintzen dio beren bizarra mozten ez duten konpainiako gudari guztiei bizarra mozteko, baina besteei bizarrik ez mozteko. Zer egin behar du bizarginak bere buruarekin, hau da, bere bizarrarekin? Reichenbach ondorio logiko bakar honetara heltzen da: kapitainaren agindu hori beteko duen bizarginik ez dagoela konpainian; ezin daitekeela horrelako bizarginik egon. Bizargina kokatzeko ezintasun hori paradoxa pragmatikoaren adibide bat da. Ikuspegi logikotik absurdoa gertatzen da horrelako agindu bat, baina horrelako aginduak ere eman daitezke, baldintza hauek betetzen badira: Ofizialaren eta menpekoen artean harreman osagarri indartsu bat dago. Harremanen marko horretan, obeditu behar den eta obeditzeko desobeditu behar den agindu bat ematen da: gudaria bere buruari bizarra kentzen dion norbait bezala definitzen du, baina bere buruari bizarra kentzen ez badio bakarrik; eta alderantziz. Harreman honetan menpeko posizioa okupatzen duen pertsona ezin daiteke irten markotik kanpora, paradoxa erabakitzeko; paradoxari buruzko iruzkinik ezin dezake egin, ezin daiteke hari buruz metakomunikatu, horrek desobeditzea inplikatuko bailuke. Situazio honetan harrapatutako pertsona egoera jasangaitz batean aurkitzen da. Ikuspegi logikotik kapitainaren aginduak zentzurik ez badu ere, eta horrelako bizarginik existitzen ez bada ere, bizitza errealean horrelako egoerak ematen dira. Paradoxa pragmatikoak, batez ere agindu paradoxikoak, uste baino askoz ugariagoak dira.  Paradoxa pragmatikoen adibideak, Watzlawicken arabera: 1. adibidea: Bilbo hiri jendetsuadaidaztea zuzena da, bai joskeraren, bai esanahiaren aldetik; baina ez litzateke zuzena izango,Bilbo bi silabakoa daidaztea, kasu honetan komatxoak erabili beharko bailirateke:“Bilbo” bi silabakoa da. Hitzaren bi erabilera hauen arteko aldea honetan datza: lehen baieztapenean “Bilbo” hitza objektu bati (hiri bati) dagokio; bigarrengoan, berriz, izen bati dagokio. “Bilbo” hitzaren bi erabilerak maila ezberdinekoak dira: lehena, objektuen mailakoa, eta bigarrena, metahizkuntza mailakoa; komatxoak maila ezberdinen bereizkuntzarako erabiltzen dira. Irudika dezagun orain situazio hau: norbaitek Bilbori buruzko bi baieztapenak batean biltzen ditu eta esaldia bere idazkariari diktatzen dio, zuzen idazten ez badu lanetik kanporatu egingo duela esanez. Noski, idazkariari ezina gertatzen zaio agindua betetzea; honelako komunikazio batek situazio jasanezin bat sortzen du. Mezua paradoxazkoa denez, hark ezarritako markoaren barnean gertatzen den edozein erreakzio ere paradoxazkoa izango da, logikarik ez duen kontraesanezko testuinguru batean modu kongruente eta logikoz jokatzea ezinezkoa baita. Nagusiak ezarritako markoaren barnean dagoen bitartean, bi aukera geldituko zaizkio idazkariari: obeditzen saiatu eta ezina dela egiaztatu, edo ezer idatzi gabe gelditu. Lehen kasuan, ez-gaitzat hartua izango da; bigarren kasuan, esanekotasunik eza egotziko zaio. Situazio guztiz aldatuko litzateke, nagusiak ezarritako markotik irtetea lortuko balu idazkariak, eta aginduari buruzko iruzkin bat egingo balu; hau da, nagusiaren agindua betetzen saiatu ordez, komunikazio horri buruz komunikatuko balitz. Baina, hau ez da erraza izaten. Zaila da komunikazioari buruz komunikatzea. Idazkariak esan egin beharko luke zergatik den jasanezina bere situazioa. Gainera, sarritan gertatzen den bezala, bere aginteak ematen dion abantailan oinarrituta, idazkariak metamailan egiten duen komunikazioa ez onartzea erabaki lezake nagusiak.  2. adibidea Deabruak zalantzan jarri zuen Jainkoaren guztiahaltasuna, honako hau eskatu zionean: egin zezala haitz ikaragarri bat, hain handia, ezen Jainkoak berak ere altxatu ezin izango zuena. Ze aukera gelditzen zitzaion Jainkoari? Haitza ezin altxa bazezakeen, Jainko izateari utziko zion. Altxa bazezakeen, berriz, mugagabeko indarrez altxa ezin zitekeen besteko harria ikaragarria (are mugagabeagoa) egiteko gai ez zen izango. 3. adibidea Giza komunikazioaren pragmatikan paradoxak agertzen duen modurik erabiliena usuena honako kasu honetan agertzen da: berez espontaneoki egin beharko lukeen jokaera berezi bat egiteko agindua ematen dio pertsona batek besteari. Mezu honen eredua hau izan liteke: “izan zaitez espontaneoa!”. Agindu hau jasotzen duena egoera jasanezin batean aurkituko da: obeditu nahi badu, menpekotasun esparru batean, espontaneitaterik gabeko marko batean mugitu behar du, baina espontaneo izan behar badu, esparru horretatik irten egin behar du. Agindu paradoxiko mota honen aldakari batzuk hauek dira: - Amak ikasteko gogorik ez duen semeari esaten diona: “Ikasteko gogoa eduki dezazun nahi dut”: haurrak, amak esaten diona egin bakarrik ez, amak esaten dion arrazoiarengatik egin behar du gainera. Esanekotasun espontaneoa nahi du amak, ez esanekotasun derrigortu soil bat. - Maitemindu batek bere bikotekideari: “Maitatu egin behar nauzu”. - Emakume batek bere senar pasiboari eskatua: “Menpera nazazun nahi dut”. - Emazte batek bere senar parranda zaleari: “Haurrekin jolastea gustatu behar litzaizuke, beste gurasoei bezala”. - Asertibitate gutxi duen alaba bati gurasoek esaten diotena: “Ez zaitez izan hain esanekoa”. - Oporretarako planak egiten ari den semeari amak esaten diona: “Badakizu joateko aske zarela, maitea; ez zaitez kezkatu, negarrez hasten banaiz”. - Inpotentzia edo hoztasuna bezalako nahaste sexualak dituen bati sarritan ematen zaion agindua: “Izan zaitez espontaneoa”; zenbat eta igurikapen gehiago, zenbat eta desira handiagoa, orduan eta gutxiago lortzen da lortu nahi dena. Batesonen simetria eta osagarritasun terminoen ikuspegitik, agindu hauek paradoxikoak dira, simetria eskatzen baitute osagarri bezala definituriko harreman baten markoan. Espontaneitatea askatasunean loratzen da eta hertsapenean desagertu egiten da.     1. adibidea Felipe IIak, eguzkia ezkutatzen ez zen lurralde batean agintzen zuen. Horrek izugarrizko komunikazio arazoak sortzen zituen: Madriletik Ameriketara bidalitako aginduak lurralde haietan leialki betetzen zirela pentsatzen zuten Erregearen Gortean; baina, sarritan, hango situazioa ezagutzen ez zutenek ematen zituzten aginduak eta hara heldu orduko nahiko zaharkituak gertatzen ziren gainera. Horregatik, soluziobide pragmatiko bati heldu zioten Ameriketan: Se obedece pero no se cumple: obeditu, obeditzen da, baina ez da betetzen (Watzlawick, 1978:32).     1. adibidea Joseph Hellerren Catch-22eleberrian, amerikar hegazkin bonbarderoen eskoadrila batean, hegazkin gidari da Yossarian. Eguneroko misio arriskutsuez beldurturik, arrazoi psikiatrikoengatik hegaldietatik libratzea lortu nahi du. Eskoadrilako sendagilearengana jotzen du eta honek araudiko artikulu baten berri ematen dio; artikulu horren arabera, arrisku baten aurrean bere bizitza galtzeko beldur izatea jarrera guztiz normala da edonorengan; norbaitek hegazkin borroken misio horietan beldurrik gabe eskuhartu nahiko balu, erotzat hartua izan beharko luke; eta erotzat hartu izanez gero, arrazoi psikiatrikoengatik hegan egitea galeraz dakioke. Hegaldietatik libratzeko eskaera egitea besterik ez zaio gelditzen; baina, eskaera prozesuak berak hegaldirik egin nahi eza adieraziko luke, eta hori osasun mentalaren adierazgarri izanen litzateke; horrek eragotziko luke nahaste psikiatrikoengatik hegan egitea debekatzea. Hitz batean esateko, borrokan eskuhartzen duten guztiek desorekatuak egon behar dute, eta lurrean utzi beharko lirateke (Watzlawick, 1978:33).  6. adibidea “ 1616 urte inguruan, agintari japoniarrek kristautasunera bihurtu zirenen jazarpena hasi zutenean, aukera bat eman zieten beren biktimei: heriotza sententziaren eta abjurazio konplikatu eta paradoxiko baten artean aukeratzea. Abjurazio honek zin baten itxura zuen: Kristautasuna ukatzean, apostata bakoitzak sinesmen gabeziaren arrazoiak errepikatu behar zituen, preskribituriko formula baten bidez... Kristau sinesmenaren botereari ordaintzen zitzaion nahigabeko zerga bat zen formula, beren erlijioaz abjuratu ondoren, ukatu zituzten botere berberen izenean zin bat egitera behartuak baitziren konbertsoak: “Aitaren, Semearen eta Espiritu Santuaren, Santa Mariaren eta Aingeru guztien izenean... zin hau hausten badut, gal dezadala betirako Jainkoaren grazia eta eror nadila Judas Iskarioteren egoera tamalgarrian”. Logikatik gehiago urrunduz oraindik, jainko budista eta shintoei eginiko agintzari batek jarraikitzen zion (Sansom, 1950). Paradoxa honen ondorenek analisi xehetu bat merezi dute. Pertsona talde oso baten sinesteak aldatzeko lana hartu zuten japoniarrek; lan hau oso zaila zen, edozein sineste oso indartsua eta ukiezina baita. Hasieratik ulertua izango zuten, pertsuasio, bortxatze edo ustelkeria metodoak ez zirela egokiak, itxurazko baieztapen batera derrigor dezaketen arren, konbertsoaren benetako pentsaeraz zalantzak gelditzen baitira. Izan ere, benetako ukazioa egiten dutenek edobizitza salbatzeagatik egiten dutenek jokaera bera erakusten baitute. Norbaiten buruan benetako aldaketa eragiteko problemaren aurrean, zin egitearen metodora jo zuten japoniarrek; baina bazekiten, konbertsio zin horrek, baliozkoa izatekotan, kristau jainkoen eta jainko budista edo shintoen izenean egina izan behar zuela. Alabaina, soluziobide honek, baieztapen autoerreflexiboen indeterminagarritasunean utzi zituen. Abjurazio zina egiteko formularen boterea, abjuratu behar zituzten jainko berberengandik etorri behar zuen. Beste hitz batzuetan esanda, aurrez finkaturiko erreferentzi marko baten barnean (kristau fedearen barnean) baieztapen bat egiten zen; horren arabera, marko horri buruz eta, beraz, bere buruari buruz, zerbait esaten zen: erreferentzi markoa ukatzen zuen, eta, harekin batera, zina bera” (Watzlawick, 1963:187-188). Marko baten barnean egin behar dute zina, baina markoari buruz ari dira. Kristau fedearen barnean egin daitezkeen baieztapen guztien mota A-mota dela esaten badugu, orduan, A-ri buruzko edozein baieztapen metabaieztapentzat, hots, baieztapen multzo bati buruzko baieztapentzat har genezake. Horrela ikusten dugu, alde batetik, A-ren kide dela zina, Hirutasun Deuna inbokatzen baitu, eta bestaldetik, A ukatzen duen metabaieztapen bat dela. Honela, irteera gabeko kontraesan logiko baten aurrean aurkitzen gara. Erreferentzia marko jakin baten barnean eginiko ezein baieztapen ezin daiteke marko horretatik irten, bere burua ukatzeko. Hauxe bera da amesgaizto bat duen ameslariaren dilema ere: ametsean egindako edozein ekintzaren bidez amesgaiztoari ihes egin nahi izatea zentzugabea litzateke eta ez luke ezertarako balioko. Esnatu eta ametsetik irtenez bakarrik ihes egin diezaioke amesgaiztoari. Baina, esnatzea ez da ametsaren barneko zerbait, haren markoa gainditzen duen zerbait baizik. Berez, bere markotik irten ezean, amesgaiztoak mugagabeki jarrai lezake, amesgaizto eskizofrenikoekin gertatzen den bezala, ez baitago markoaren barruan markoa ukatzeko adina botere duen ezer. Japoniarren kasuko abjurazio-zinei begiratzen badiegu, zin horik baliozkotzat jo behar den ala ez aztertzen bada, zera dakusagu: kristau izaten jarraitu nahi bazuten, gertaera horrek baliagarritasuna ematen zion zinari eta eskumikatu egiten zituen; baina, kristautasunari benetan uko egin nahi bazioten, kristautasun beraren izenean zin egiteak hari loturik uzten zituen. Jazartzaileek konturatu beharko zuketen, Jainko kristaua beren jainkoen gainetik jartzen zutela. 7. adibidea Watzlawickek aipatzen duen beste adibidea, Sigmund Freud eta agintari nazien arteko gertaera bati dagokiona da. 1938. urtean, Alemaniatik irteteko baimen- agiria agindu zioten naziek Freudi, baina agiri hori eskuratzeko idatzi bat izenpetu behar zuen honek. Idatzi horren arabera, “agintari alemanek, batez ere Gestapok, bere ospe zientifikoari zegokion mailako begiramenez eta kontsiderazioz tratatu zuten Freud”. Freuden kasuan egia izan zitekeen idatziak zioena, baina Gestapo egiten ari zen guztia ikusita, tokiz kanpo zegoen horrelako baieztapen bat sinatzea, naziek beren propagandarako erabil baitzezaketen. Gestapori Freudek deklarazio hori izenpetzea interesatzen zitzaion; Freudi, berriz, aukera bi gelditzen zitzaizkion: nazien propagandan eskuhartu ala idatzia izenpetu ez, eta ez kolaboratzearen ondorenak jasan. Baina, situazioari bira ematea eta naziak beren trikimailuan harrapatzea lortu zuen Freudek; Gestapoko ofizialak sinatu beharreko agiria ekarri zionean, Freudek galdetu zion ea esaldi bat erants ziezaiokeen idatziari; ofizialak onartu egin zuen, eta Freudek ondoko hau idatzi zuen: “Gestapo edonori gomenda diezaioket, bihotz guztiz”. Situazioa aldatu egin zen, Gestapok bera goraipatzera behartu baldin bazuen Freud, ezin baitziezaiokeen berarenganako laudorio berririk uka. Baina, laudorio hori, zetorrenarengandik etorrita, laudorio baino gehiago sarkasmo suntsitzaile gertatzen zen. Hitz bitan esateko, baieztapen baten bidez marko berri batean kokatu zuen Freudek agiria; sarkasmoaren bidez agiriak zioena ukatzea lortu zuen.  8. adibidea Les plaisirs et les joursliburuan, paradoxa pragmatikoaren adibide eder bat dakar Proustek. Sarritan gertatzen dira kontraesanean gizarteak onarturiko jokaera bat eta norbanakoaren sentimentuak. Gaixotasun sendaezin batek jota azkenetan dagoen osaba bat bisitatzera doa 13 urteko Alexis. Mutikoaren eta bere tutorearen arteko elkarrizketan, Alexisek hau galdetzen dio: “hilzorian dagoela badakidala jakin behar al du nire osabak, ala ez du jakin behar?”. Osabak esaten dio ez duela jakin behar. Baina, osabak horretaz hitz egiten badio, berak zer egingo duen galdetzen dio mutikoak. Tutoreak esaten dio oker dagoela adierazteko. Eta honela darrai elkarrizketak: “-Eta negarrari ematen badiot? - Nahikoa negar egin duzu gaur goizean, zure osabaren etxean ez duzu negarrik eginen. - Ez dut negarrik eginen! -esan zuen Alexisek etsipenez- Baina hark pentsatuko du, penarik ez dudala sentitzen, ez dudala maite…osaba gizajoa! Eta negarrari eman zion”. 9. adibidea Watzlawickek dakarren beste adibide hau, sarritan entzun izan dugun istorioaren aldakari berri bat da: gazte batek bazekien bere gurasoek ez zutela onartzen berarekin zebilen eta berarekin ezkondu behar zuen neska. Bere aita aberatsa eta adoretsua zen, hiru seme-alaba zituen, eta emaztearen bizitza bere gogara gobernatzen zuen. Amak menpeko posizio osagarria betetzen zuen; itxia eta isila zen eta behin baino gehiagotan eritegi batean internatua egona zen, “atsedena hartzeko”. Egun batez aitak bere bulegora deitu zuen semea eta esan zion: “Koldo, zerbait esan behar dizut: Alvaradotarrak gu baino hobeak diren emakumeekin ezkontzen gara beti”. Aurpegi guztiz serioz hori esanda gero, deskontzertatua utzi zuen mutila, ez baitzekien zer esan nahi zuen baieztapen horrek. Edozein modutara interpretatuta ere, kontraesan batean amaitzen zen, eta horrek ziurtasun gabeziazko sentimendu bat sortarazten zion bere andregaiarekin zituen asmoei buruz. Aitaren baieztapenak esanahi bikoitza zuen: alde batetik, uler zitekeen, Alvaradotarrak goimailako (goragoko mailako) pertsonak zirela eta ezkontzean ere posizioak igo egiten zituztela; baina, bestaldetik, uler zitekeen, Alvaradotarrak beren emazteak baino gutxiago zirela, eta bigarren interpretazio honek ukatu egiten zuen baieztapenaren lehenengo interpretazioa.  10. adibidea Zortzi urteko haur bati galdetu zioten, zergatik zegoen irribarretsu Mona Lisa, eta azalpen hau eman zuen. Lisa jauna lanetik itzuli zenean, honela galdetu omen zion bere emazteari: “Egun ona pasatu al duzu, maitea?”. Eta Mona Lisak, irribarrez, honela erantzun omen zion: “Imajina ezazu, Leonardo da Vinci nire erretratua egitera etorri da eta!”.  11. adibidea Paradoxa pragmatikoen beste adibide argigarri hau ere ekartzen du Watzlawickek: ama batek bere alaba eskizofrenikoaren psikiatrarekin hitz egin zuen eta neska okerragora zihoala esan zion; okerrago egoteak alaba independenteago agertzen zela eta, ondorenez, berarekin eztabaidatu zuela adierazi nahi zuen. Alaba bere apartamendu propiora aldatu berria zen eta horrek amari ez zion onik egiten. Terapeutak alabaren jokaera nahastuaren adibide bat eskatu zion amari eta honela erantzun zion honek: “Beno, gaur adibidez, afaltzera etor zedin nahi nuen eta izugarrizko eztabaida eduki dut, etortzeko gogorik ez zuela pentsatzen baitzuen berak”. Terapeutak galdetu zion zer gertatu zen azkenik; orduan, amak honela erantzun zion, haserre samar: “Beno, jakina, etortzeko konbentzitu dut, babainekien berak zinez etorri nahi zuela eta inoiz ez da gai izan niri ezetz esateko”. Amaren arabera, alabak “ez” esaten duenean benetan “bai” adierazi nahi du, alabak berak baino hobeto baitaki amak (omen) haren buru nahastuan zer gertatzen den. Baina, zer gertatzen da alabak “bai” esaten badu. “Bai” batek ez du “bai” adierazi nahi, “ez” esateko gaitasunik ez duela baizik. Mezu paradoxikoak bidaltzen dizkiote beraz elkarri ama-alabek.  12. adibidea Gazte batek idatzi hau darama bere kamisetan: “Nik ez ditut nire iritziak lau haizetara zabaltzen”.  13. adibidea Ama batek honela esaten dio bere alabari: “Egizu nik esandakoa, eta ez egin dezazun nahi dudana”. Bere alaba ondradua izatea nahi du amak, baina, aldi berean, helburuak lortzeko bitartekoei gehiegi ez diezaien gustatuko litzaioke. Beste ama batek bere alabak harreman sexualei beldurra edukitzea baina aldi berean mutilen artean arrakasta handia eduki dezan nahi du. Beste guraso batek aita bezalakoa izan dadin eskatzen dio bere semeari. Baina, aita bezalakoa izaten hasten denean, amarekiko harremanetan aita ordezka ez dezan eskatzen dio.  14. adibidea Greenburgen bildumatik atera zuen Watzlawickek komunikazio paradoxikoaren azken adibide hau: Emazkiozu zure semeari bi alkandora, erregali bezala. Haietako bat janzten duen lehen aldian tristuraz begira iezaiozu eta esaiozu ahots tonu baxuan: “Bestea ez al zitzaizun gustatu?”  4. 3. Lotura bikoitzaren teoria Giza elkarreraginean paradoxak dituen ondorenak, “ Toward a Theory of Schizophrenia”(1956) izenburuko idazlanean deskribatu zituzten lehenengo aldiz Bateson, Jackson, Haley eta Weaklandek. Komunikazio eskizofrenikoaren fenomenoa ordurarte ez bezala aztertu zuten; eskizofrenia psikebarneko nahasketa bezala ulertu ordez, zera galdetu zuten: pertsonarteko harremanen zein segidak eragingo zuen eskizofrenikotzat har zitekeen jokaera. Gaixo eskizofrenikoaren komunika-modua bere gurasoengandik jasotako kontraesanezko aginduei emandako erantzuna zen Batesonentzat; guraso bietako batek agindu bat ematen zion, eta beste gurasoak bestea; edo guraso bakarraren kasuan, hitzez agindu bat ematen zuen, eta jarreraz bestea. Haurra irteerarik gabe gertatzen zen, kontraesanezko aginduen artean harrapatua. Elkarreragin horren bereizgarriak aztertzen hasita, lotura bikoitzarena da aipatu beharrekoa. Hona hemen nola deskribatzen dituen Watzlawickek lotura horren ezaugarriak: 1) Bi pertsonak edo gehiagok harreman osagarri estu eta sendoak dituzte, beren biziraupen fisiko edo/eta psikologikorako garrantzi handia dutenak. Harreman estu horiek familiako bizitzan, gaixotasun egoeratan, menpekotasun materialeko egoeratan, adiskidetasunezko harremanetanan edo amodiozko harremanetanan gerta daitezke. 2) Testuinguru horretan gutxi egituratutako mezu bat ematen da: a) mezuak zerbait baieztatzen du, b) baieztapen horri buruzko zerbait baieztatzen du eta c) bi baieztapenek elkar ukatzen dute. Honela, mezua agindu bat bada, beharrezkoa da desobeditzea, obeditzeko; selfaren edo bestearen definizio bat bada, horrela definituriko pertsona baieztapenean esaten den bezalako pertsona da, horrelakoa ez bada bakarrik. Mezuaren esanahia determinatua gabea da, beraz. 3) Azkenik, mezuaren hartzaileak ezin dezake ihes egin mezuak ezarritako markotik, ez fisikoki, ez hari buruz metakomunikatuz edo tranpa agerian utziz ere. Horrela, ikuspegi logikotik zentzurik ez badu ere mezuak, errealitate pragmatiko bat da: hartzailea ezin gera daiteke hari erreakzionatu gabe; bestalde, modu egokian ezin dezake erreakzionatu, mezua bera paradoxikoa baita. Situazio honetan, gainera, galerazia dago kontraesanaz edo benetako ezkutuko problemaz jabetua dagoela adieraztea. Honetan datza lotura bikoitzaren muina. Denok bizi izan dugu inoiz lotura bikoitzeko harremanen eragina. Zergatik ez da orduan guztiongan agertzen eskizofrenia? Situazioa desberdina da lotura bikoitzekiko harremana iragankorra izatearen edo iraunkorra izatearen arabera. Lotura bikoitzeko harremana iraunkorra denean eta ohiko igurikapen bihurtzen denean, patologia sortzaile gertatzen da. Ohiko igurikapen hori haurtzaroan gertatzen denean, gertatzen dena ez da zauri isolatu bat, elkarreraginerako eredu iraunkor bat baizik. Gainera, lotura bikoitza ezin daiteke izan norabide bakarreko jokaera: lotura bikoitzak jokaera paradoxikoa sortzen badu, jokaera paradoxikoak ezarri zuenarekiko lotura bikoitza sortzen du. Lotura bikoitzaren patogenizitatea ezin daiteke zergati eta efektuaren arteko harremanen terminotan ulertu. Lotura bikoitzak ez du eskizofrenia sortzen; eskizofrenia bera da komunikazio berezi baten patroi. Kasu bat baino gehiagotan egiaztatu izan da eskizofrenikoen gurasoek hasieran pertsona kongruenteen eta ongi moldatuen itxura ematen dutela, beren arazo bakarra seme edo alaba psikotiko bat edukitzea izango balitz bezala. Baina, Watzlawickek dioen bezala, pazienterik gabe entrebistatzen ditugunean, beren arteko komunikazio desadostasunak laster nabarmentzen dira. Lotura bikoitza iraunkorra edo kronikoa denean, giza harremanen izaerari buruz ohiko igurikapen autonomoa bihurtzen da, aurrerantzean errefortzu beharrik ez duena. Lotura bikoitzak ezarritako lotura paradoxikoa bera ere lotura bikoitza da aldi berean, eta bere buruari iraunarazten dion komunikazio eredu bat adierazten du. Antinomiak arrazonamodu onartuen bidez kontraesana sortzen du. Baieztapen kontraesanezkoa eta egiaztagarria da antinomia. Kontraesan logikoak dira antinomiak; baina kontraesan logiko guztiak ez dira antinomia. Antinomiak eta agindu paradoxikoak bereizi egin behar dira. Kontraesanak ez du agindu paradoxikoek duten bezalako ezaugarri patogenorik. Kontraesanezko aginduen aurrean geldi liteke erabaki ezinik, edo alternatiba ona nahiz txarra aukera liteke. Agindu paradoxikoetan aukerarik ez dago. Situazioak paralizatu egiten du: irteerarik ez du uzten. Kontraesanezko aginduen eta agindu paradoxikoen arteko bereizketa nagusia honako hau da: kontraesanezko agindu baten aurrean alternatiba bat aukeratu egiten da eta bestea galdu edo jasan egiten da. Irtenbidea ez da ona, ezinezkoa baita pastela jan eta pastela osorik edukitzea, eta gaitzik txikienak ere gaitza izaten jarraitzen baitu. Edonola ere, kontraesanezko agindu baten aurrean, logikoki posible da aukeraketa. Agindu paradoxikoaren kasuan, berriz, aukeraketa bera eragozten da, ezer ez da posible; agindua betetzeko ez da bete behar eta ez betetzeko bete egin behar da; irteerarik uzten ez duen etengabeko oszilazioen segida baten aurrean jartzen gaitu agindu mota honek. Dakigun bezala, ingurune normal eta osasuntsu batean gertatzen den edozein mezu-elkartrukek hurrengo jokaldi posibleen kopurua gutxitu egiten du. Lotura bikoitzeko harremanetan ere horrela gertatzen da, baina egoera larriagoa da: erreakzio bakar batzuk bakarrik gertatzen dira posible. Jarraian agertuko ditugu hauetako batzuk. Situazio absurdo baten aurrean pertsona batek pentsa dezake situazioa edo harremanak ulertzeko oinarrizkoak diren aztarna batzuk berak ez dituela harrapatzen, baina beste batzuek harrapatzen dituztela, eta haientzat logikoa eta ulergarria dirudiela situazioak. Arte modernoko museo batera joan eta ezer ulertzen ez duenari, baina besteek ulertzen dutela iruditzen zaionari horrelako zerbait gertatzen zaio. Biluzik dabilen erregearen ipuinaren kasuan, jendeak erregearen jantzi politez hitz egiten duenean eta berak erregea larrugorritan ikusten duenean, horrelako zerbait gertatzen da. Situazio absurdoaren ulerkuntza ahalbidetuko dioten aztarnak aurkitu eta inguruan gertatzen denari zentzua ematen saiatuko da; horregatik ekingo dio situazio ulergaitz horretako gertaera desberdinenetan aztarnak bilatzeari. Baina, benetako problemetatik gero eta gehiago urrunduko da, situazioaren ezkutuko kontraesana hautemateko galarazpena baita lotura bikoitzeko situazio baten bereizgarri nagusia. Bigarren irteera morroiak nagusiaren logika kontraesankorraren aurrean egiten duenaren antzekoa da: pentsamendu aske guztia alde batera uztea eta agindu guztiak hitzez-hitz betetzea erabakitzen du situazio horretan harrapatutako pertsonak. Hirugarren aterabide posiblea giza harremanetatik aldentzea da. Bi bidetatik lor dezake hori: isolamendu fisikoaren bidez edo komunikazioaren sarrerarako kanalak itxiz. Lortu nahi denerako isolamendua nahikoa ez denean hartzen da bigarren bide hau. Modu honetara defendatzen den pertsona, bere baitan bildua, itxia, helezina eta autista irudi lekioke behatzaile bati. Jokaeraren hiru forma hauek eskizofreniaren koadro klinikoak iradokitzen dituzte: azpitalde paranoikoa, hebefrenikoa eta katatonikoa (laborrizkoa edo aztoratua). Watzlawick eta bere kideen arabera, beraz, eskizofrenikoaren komunikazioa berez da paradoxazkoa; horregatik beste komunikatzaileei ere paradoxak ezartzen dizkie. Gurpil zoroa osaturik gelditzen da horrela. 4. 4.Aurresate paradoxikoak 1940 hamarkadaren hasieran paradoxa berri interesgarri bat agertu zen. Hona hemen paradoxa horren aldaeretako bat: eskola bateko zuzendariak ustekabeko azterketa jarriko diela esaten die ikasleei; hurrengo asteko astelehenetik ostiralera bitarteko edozein egunetan jar diezaiekeela azterketa hori. Ikasleek esaten diote, azterketa hori ezingo duela jarri, hurrengo asteko egun batean azterketa jartzeko erabakia hartzen ez badu behintzat. Baina, ostegunera arte azterketarik jartzen ez badu, ostiraleko azterketa ez litzateke jadanikustekabekoa izango. Ostiralean ustekabeko azterketa jartzea ezina bada, eta horregatik ostirala ezabatzen bada, ostegunekoa ere ezingo litzateke ustekabekoa izan, arrazoi berberagatik. Eta arrazoibide berberari jarraituz, beste egunetan ustekabeko azterketa jartzea ere ezinezkoa gertatzen da. Baina, zuzendariak ezin dezakeela ustekabeko azterketarik jarri pentsatzen badute ikasleek, dedukzio horrek berak ahalbidetzen duzuzendariakjarritako azterketa, edozein egunetan jartzen duela ere, ustekabekoa izatea. Hona nola deskribatzen duen paradoxa Watzlawickek: “ Eskola bateko zuzendariak, hurrengo astearen buruan, astelehena eta ostirala bitarteko edozein egunetan ustekabeko azterketa bat jarriko diela iragartzen die ikasleei. Ikasleek talde oso bizkorra osatzen dutenez, haren iragarpenaren terminoak bortxatuz, esaten diote, hurrengo asteko egunen batean ustekabeko azterketa jartzeko erabakia hartzen ez badu, azterketa hori ezingo duela egin. Argudiatzen dute, ostegunera arte azterketarik jarri ez badu, ezina dela ostiralean sorpresaz hartzea, gelditzen den egun posible bakarra izango bailitzateke. Baina, horrela ostirala ezabatzen bada, osteguna ere arrazoi berberagatik baztertua gelditzen da. Garbi dagoenez, asteazken gauean bi ahalbide bakarrik geldituko lirateke: osteguna eta ostirala. Ostirala, ikusia dugun bezala, baztertua izan denez, osteguna bakarrik gelditzen da; beraz, ostegunean jarritako azterketa ez litzateke sorpresa izango. Arrazoiketa berbera erabiliz, bazter litezke asteazkena, asteartea eta astelehena ere: ezin liteke jarri ustekabeko azterketarik. Suposa dezagun, zuzendariak isilik entzuten duela "froga" hori eta gero, adibidez, ostegun goizean jartzen duela azterketa. Iragarpena egin zuen unetik, berak erabakia zeukan egun horretan azterketa jartzea. Bestalde, ikasleek orain ustekabeko azterketa bat egin behar dute, ustekabekoa, uste baitzuten ezin zitekeela ustekabekoa izan” (Watzlawick, 1963:204). Pasarte honetan garbi bereiz daitezke paradoxaren ezaugarriak. Ikasleek, alde batetik, premisa batzuetatik abiatuz, dedukzio logiko zorrotz bat egin dute, eta hurrengo astean ustekabeko azterketarik ezin daitekeela egon ondorioratzen dute. Zuzendariak, bere aldetik, azterketa jar dezake asteko edozein egunetan, iragarpenaren terminoak hautsi gabe. Gainera, azterketa ostiralean jarri eta hala ere ustekabekoa gerta daiteke. Ostegun gauean honela arrazoitzen du ikasleak: "Bihar izan behar du, azterketarik baldin badago; ezin da bihar izan, ustekabekoa ez bailitzateke izango". Baina, azterketa aurresangarria delako ezinezkoa dela deduzitzeak, ustekabeko azterketa ostiralean edo asteko beste edozein egunetan jartzeko aukera ematen dio zuzendariari, berak iragarri bezalaxe. Horregatik, ezinezkoa da azterketa aurresatea. Watzlawickek dioen bezala, hemen beste benetako paradoxa bat daukagu: batetik, objektuen hizkuntzaren mailako aurresate bat egiten da, azterketa bat egingo dela esanez; bestetik, metahizkuntza mailako aurresate bat dago: aurresangaitza izango da azterketa; azkenik, bi baieztapenek elkar baztertzen dute (Watzlawick, 1963:205). Hona bitartean, zuzendariak egindako aurresatearen egitura logikoari dagokiona aztertu du Watzlawickek. Bere ondoren pragmatikoak aztertzean, bi ondorio ateratzen ditu: 1) Bere iragarpenean egindako aurresatea bete dadin, ikasleak kontrako ondoriora heltzea beharrezko zaio zuzendariari, hots, iragarritakoa bezalako azterketa logikoki ezina dela deduzitzera heldu behar dute ikasleek. Orduan bakarrik sortzen baita ustekabeko azterketa baten iragarpena ahalbidetu dezakeen situazioa. Baina, horrek esan nahi du, ikasleen gaitasun intelektualari esker bakarrik gertatzen dela ustekabekoa iragarritako azterketa. Ez balira hain bizkorrak, benetan sinestuko lukete azterketa ustekabekoa dela eta horrek zuzendaria absurdura eramango luke. Eskizofreniko argi eta bizkorrekin egiten diren psikoterapietan sarritan pentsatzen du terapeutak, haiek baldintza hobeetan egonen liratekeela, beren pentsamenduaren zorroztasunari ihes egin ahal izango baliote, eta pentsamendu horrek beren ekintzen gain duen efektu inhibitzailea arinduko balitz. 2) Ustekabeko azterketa ezina dela deduzitzeko, zuzendariarengan konfiantza eduki behar dute ikasleek. Horrela ez balitz, ikuspegi pragmatikotik ezabatuko lukete paradoxa. Hona nola arrazoitzen duen Watzlawickek: “ Dilema, gainera, ezina izango litzateke, ikasleak zuzendariazinplizitukifidatuko ez balira. Dedukzio horretara iristeko, zuzendariak konfiantzakoa izan behar du. Bere fidagarritasunari buruzko edozein zalantzak ez luke paradoxa ikuspegi logikotik ezabatuko, baina bai ikuspegi pragmatikotik. Ez bada posible berataz fidatzea, orduan ez du zentzurik bere iragarpena seriotan hartzeak, eta ikasleek egin dezaketen gehiena, astelehen eta ostirala bitartean azterketa bat itxarotea da. Honek esan nahi du, edukiaren mailari edo objektuen mailari dagokion iragarpen zatia bakarrik onar dezaketela, eta alde batera utzi haren aurresangarritasunarekin zerikusia duen metakomunikazio alderdia. Ondorio bezala: ez bakarrik pentsamendu logikoak, baizik baita ere konfiantzak paradoxa honekiko minberagarriak egiten gaitu” (Watzlawick, 1963:207). Horrelako paradoxa bat bizitza errealean gertatzea zaila bada ere, aldi berean zuzendari eta ikasle rolak betetzen dituena bezala uler liteke pertsona eskizofrenikoa. Ikaslea bezala, logika eta konfiantzaren sarean harrapatua gertatzen da. Eta zuzendariak bezala, mezu indeterminatuak komunikatzen ditu. Eskizofrenikoa ez komunikatzen saiatzen da; ez komunikatzea ezinezkoa zaionez, soluziobide bezala mezu indeterminatuak erabiltzen ditu. Baina, hertsiki eskizofrenikoak diren komunikazioen eremutik haratago, aurresate paradoxikoek giza harremanetan eginkizun bat betetzen dutela egiazta daiteke. Adibidez, pertsona bat beste baten konfiantzakoa bada ere, azken honi mehatxu egiten badio, konfiantzako izateari utzi egingo dio. Hona hemen, situazio hori argitzeko Watzlawickek darabilen adibidea: Ezkontide batzuk terapiara datoz, emaztearen jeloskortasun patologikoa dela eta. Senarra gizon zorrotza eta hitzekoa da. Emazteak menpeko posizio osagarria betetzen du. Emaztearen bizioa afari aurreko koktela da. Senarrak ezin du hori eraman eta “gona asuntoetan” nahasteko mehatxua egiten dio emazteari, honek bere bizioa baztertzen ez badu. Emazteak ez du bere ohitura alde batera uzten, eta senarraren mehatxua beteko denarenbeldurrez(senarra hitzeko gizona baita) gero eta jeloskorrago bihurtzen da. Hona, Watzlawicken kontaketa: “ Ezkontide batzuek laguntza psikiatrikoa eskatzen dute, emaztea jeloskorregia delako, eta horrek elkarbizitza ezina bihurtzen duelako. Senarra, oso zurruna eta moralista da, bere bizitza aszetikoaz harro dago eta egiaz "inoiz ez dio inori eman motiborik, bere hitzaz zalantza egiteko". Emaztea, giro oso ezberdinetik etorria da eta menpekotasun posizio osagarria onartu du, arlo batean izan ezik: afari aurreko bere koktela ez du inolaz ere utzi nahi; alkoholik edaten ez duen senarrarentzat higuingarria da ohitura hori, eta ezkonbizitza hasieratik etengabeko eztabaiden iturri izan da. Bi urte lehenago, gutxigora-behera, senarrak, amorru momentu batean, honela esan zion emazteari: "Zure bizioa uzten ez baduzu, nik beste bat hartuko dut", beste emakumeekin harremanak edukiko zituela erantsiz. Honek ez zuen inolako aldaketarik ekarri beren harreman motan eta hilabete batzuk beranduago senarrak utzi egin zion bere ohiturarekin jarraitzen, etxeko bakearen izenean. Une horretan hasi zen emakumearen jeloskortasuna, berak honela arrazoitzen zuena: erabat konfiantzako da senarra; horregatik, desleial izateko bere mehatxua betetzen ariko da. Bestalde, senarra ere aurresate paradoxikoaren sarean harrapatua dago, ezin baitezake emaztea benetan lasaitu, seriotan hartu behar ez den mehatxu bulkadatsu bat izan zela esanez. Biek ikusten dute beraiek jositako sarean harrapaturik daudela, nola irten asmatu ezinik. Honela arrazoitzen du emazteak (senarrarengatik): 1) Erabat fidagarria naiz (senarra). 2) Zure konfiantzarako duin ez izanez zigortuko zaitut.    1. Zure konfiantzako izaten jarraituko dut, alderantzizkoa izanez, orain       zure konfiantza hautsiko ez banu, konfiantzakoa ez bainintzateke izango” . (Watzlawick, 1963:208-209) Ikuspegi semantikotik, "fidagarria izatea" adierazpidearen bi esanahi desberdin biltzen ditu paradoxak: Lehenengoa metahizkuntza mailakoa da: ekintza, jarrera eta agintzari guztiei komuna zaien ezaugarria adierazteko erabiltzen da. Bigarrena objektuen hizkuntza mailan erabiltzen da eta ezkontide arteko leialtasunari dagokio. Ikuspegi pragmatikotik, bai lehen adibideko zuzendariak, bai bigarren adibideko senarrak, jazanezinak diren testuinguruak sortzen dituzte beren iragarpenekin. 4. 5. Konfiantza: Presoen dilema Giza harremanetan besteen jokaeraz egiten ditugun aurresateak konfiantzan oinarritzen dira Adibidez, guk lagun bati txeke bat ematen diogunean, lagunak ez daki txeke horrek fondorik baduen ala ez, guk dugun informaziorik ez duelako hark; guk badugu informazioa, baina lagunari ez zaio fidatzea besterik gelditzen. Bankura joan bitartean, ez du informazio objektiborik edukiko. “Giza harremanetan, aurresate guztiak konfiantzarekin erlazionatuak daude, era batera edo bestera. Adibidez, P pertsonak O pertsonari txeke bat ematen badio, O-k ez daki, une horretan duen informazioan oinarrituta, txekeak fondorik baduen ala ez. Zentzu horretan, P-ren eta O-ren posizioak ezberdinak dira. P-k badu informazioa; O-ri ez zaio gelditzen, konfiatu besterik. Txekea bankura eraman bitartean ez du jakingo. Une horretan, bere konfiantza edo mesfidantza ziurtasunak ordezkatuko du, P-k hasieratik zuen ziurtasun berberak” (Watzlawick, 1963:209-210). Norberak duen informazioaren edo pertzepzioaren partaide zuzen beste pertsonak bihurtzeko modurik ez dago giza komunikazioaren izaeran. Kasurik onenean ere, konfiantzan edo mesfidantzan oinarritu behar du besteak. Gainera, giza jarduera normalik ezingo litzateke gertatu, norberak hautemandako lehen eskuko informazioan bakarrik oinarritu beharko balu. Jardueren eta erabakien gehiengoa era bateko edo besteko konfiantzan oinarritua dago. Watzlawickek orainarte jarri dituen adibideetan, pertsona batek lehen eskuko informazioa du eta bestea fidatu bakarrik egin daiteke; hori gertatzen da zuzendariaren adibidean, emazte jeloskorraren senarrarenean edo txekearen adibidean. Baina, "Presoen dilemaren" erako elkarreragin batean inork ez du lehen eskuko informaziorik. Biek elkarrekiko konfiantzan oinarritu behar dute. Hona nola deskribatzen duen dilema Watzlawickek: “ A eta B jokalariek bakoitzak bi jokaldi alternatibo dituzte. A-k aukera dezake a1 edo a2, eta B-k aukera dezake b1 edo b2. Biek dute matrizeak definitzen dituen galera eta irabazienkontzientziaosoa. A-k badaki, a1 aukeratzen badu eta B-k b1 aukeratzen badu, biek bosna puntu irabaziko dituztela; baina, B-k b2 aukeratzen badu, A-k bost puntu galduko ditu eta B-k zortzi puntu irabazi. B- k antzeko situazioa du A-rekiko. Bien dilema hau da: bietako inork ez dakiela besteak ze alternatiba aukeratuko duen, aldi berean aukeratu behar baitute, baina beren erabakiari buruzko ezer ezin diote elkarri komunikatu. Jokoa behin bakarrik egin edo ehun bider jarraian egin, eskuarki suposatzen da a2, b2 alternatiba dela seguruena, jokalari bakoitzarentzat hiru puntuko galera suposatzen badu ere. Soluziobide arrazoizkoagoa litzateke a1, b1 aukeratzea, horrela bi jokalariek 5 puntu irabaziko lituzketelako, baina erabaki hori hartzeko, elkarrekiko konfiantza eduki behar dute. Osterantzean, A-k bere irabaziak maximoak izateko eta galerak gutxitzeko helburuarekin bakarrik eskuhartzen badu jokoan, eta B-k beregan konfiantza baduela eta b1 aukeratuko duela sinesteko nahiko arrazoi balu, a2 aukeratuko luke, a2-b1 baita A-ri irabazirik handiena ematen diona. Baina, A-k behar besteko argitasunez pentsatzen badu, B-k arrazoibide berdina jarraituz b2 aukeratuko duela eta ez b1 aurresan dezake, batez ere, pentsatzen badu, A-k beregan nahikoa konfiantza baduela, eta bera ere fidatzen bada, A-k a1 erantzungo duela ” (Watzlawick, 1963:211). Presonerren dilema agertzeko, ondorengo hau bezalako matrize bat darabil Watzlawickek:    b1    b2 A1 5, 5  -5, 8 A2 8, -5 -3 , -3  Presoak elkarrez fidatzen badira eta elkar maite badute, a1b1 alternatiba nagusituko da; alternatiba horretatik, biek aterako dute etekina. B jokalaria A-taz fidatzen bada, eta A jokalaria ere B-taz fidatzen bada, baina B-k, A-rengan pentsatu gabe, beretzat etekin maximoa atera nahi badu, a1b2 alternatiba nagusituko da. B-k irabazi maximoa lortuko du, baina A-k galerak izango ditu. Bi jokalariek elkarrengan konfiantza dutenean, baina A-k etekin maximoa atera nahi duenean, B-rengan pentsatu gabe, b1a2 alternatiba nagusitzen da. A- k etekin maximoa ateratzen du, baina B-k galerak izaten ditu. Azke nik, elkarri buruzko mesfidantza nagusitzen denean, hau da, bakoitzak bere buruarengan bakarrik pentsatzen duenean, a2b2 alternatiba nagusitzen da, eta biak galtzaile ateratzen dira. Guzti honetatik ateratzen den ondorio tristea honako ha ulitzateke: bi jokalarientzat galera suposatzen duen a2-b2 erabakia dela sarri- sarritan gertatuko dena. Emaitza hau ez da teorikoa. Ezkontideen psikoterapian behin eta berriro errepikatzen den problema baten errepresentazioa besterik ez da. Etsipen isilean, elkarrekiko konbibentziatik gutxieneko onurak lortuz bizi diren bikoteak ikusten ohituak daude psikoterapeutak. Sarritan patologia indibidualetan aurkitu nahi izan da zoritxar horren sustraia; horrela jokatzearen sustraia bikotekideen izaera depresiboan, pasiboan, agresiboan, neurotikoan edo psikotikoan aurkitu nahi izan da; baina ikuspegi horrek ez du atzematen dilemaren izaera elkardependentea; dilema hori elkarreraginean inplikaturik dauden pertsonen nortasunaren egituratik at existidaitekeeta harremanaren "jokoan" ulertuz bakarrik uler daiteke. Konfiantzak minberagarriak bihurtuko balitu bezala, eta ziurrena dena aukeratu beharko balute bezala jokatzen dute jokatzen dute “presoen dilemako” pertsonaiek. Bestea berataz baliatuko dela aurresaten dute, eta aurresate horren arabera jokatzen dute. Watzlawickek dioen bezala, a2-b2 soluziobidea burugabetzat hartua izango da, bietako batek soluziobide hori kalterik txikienari begira hartua izan dela ulertzen duenean eta besteak ere kaltegarri bezala ikusten duenean. Ondorio bezala, biei irudituko zaie txarra emaitza. Ondorio honetara helduta gero, a2- b2 soluziobidea ez zaie arrazoizkoa irudituko. Arrazoizkoagoa iruditzen zaie a1-b1 soluziobidea.  4. 6. Paradoxak psikoterapian Alternatiben ilusioa “Bathen emaztearen ipuinean” Chaucerrek kontatzen duen errege Arturoren zaldunetako baten historia ekartzen digu Watzlawickek. Egun batez, ehizaldi baten ondoren bere etxerantz kitzikaturik zihoala, neska gazte bat aurkitu omen zuen bidezidor batean eta bortxatu egin omen zuen. Arturok erreginaren esku utzi zuen zaldunaren patua. Erreginari eta bere gorteko damei esker izan ez balitz, ekintza doilor horren zigorra heriotza izango zatekeen. Erreginak esan zion bizitza barkatuko ziola, galdera honi erantzuten baldin bazion: Zer da emakume guztiek desiratzen dutena? Urtebete eta egun bat eman zion, gaztelura itzuli eta galdera honi erantzuteko; osterantzean, heriotza beste aukerarik ez zuen izango. Zaldunak onartu egin zuen. Urtebete igaro zenean, azken egunean gaztelurantz zetorrela, zelai batean eserita zegoen emakume zahar ezin itsusiago batekin egin zuen topo eta hark hitz hauek esan omen zizkion: “Zaldun, hemendik ez dago irtenbiderik”. Zaldunaren situazioren berri jakitean, emakumeak esan zion erantzuna ezagutzen zuela eta esan ere esango ziola, baldin eta zin egiten bazuen, gero eskatuko zion edozer gauza egingo zuela, bere esku bazegoen behintzat. Bi alternatiben artean aukeratu beharrean gertatu zen, beraz: heriotza edo sorginaren desira; bigarrena aukeratu zuen eta sekretua ezagutzera heldu zen: ia emakume guztiek desiratzen dutena bere buruaren jabe izatea, senarren gain agintzea eta amodio kontuetan berearekin irtetea dela. Erantzun honek gorteko damak asebete zituen, baina sorginak, tratuaren bere zatia bete ondoren, berarekin ezkontzea eskatu zion zaldunari. Ezkontza gauean etsipenak hartua zegoen senarra emaztearen ondoan, haren itsusitasunak sortarazten dion higuina gainditu ezinik. Azkenik, erreginak aukera hau eskaini zion: edo zen bezain itsusia onartu behar zuen emakumea, eta orduan emazte leial eta esanekoa izango zitzaion bizitza guztian, edo gazte eder bihurtuko zen, baina inoiz ez zitzaion leial izango. Zaldunak bi aukerei buruzko hausnarketa luze baten ondoren, uko egin zion bietako bat aukeratu beharrari. Une honetan, sorgina emakume gazte eder, emazte leial eta esaneko bihurtu zen. Honelako emakume bat, alternatiben amaigabeko ilusioen bidez, gizona lotura bikoitz baten sarean biltzen saiatzen da; modu horretan, emakumea bera ere ezingo da aske izan eta bere alternatiben ilusioan harrapatua gelditzen da, itsusia izatea ala desleiala izatea beste aukerarik gelditzen ez zaiola. Weakland eta Jacksonek erabili zuten lehen aldiz alternatiben ilusioarenterminoa. Autore hauek ikusi zutenez, bi alternatiben artean aukera egokia egiterakoan, paziente eskizofrenikoak bidegurutze ezagun batean aurkitzen dira: komunikazio situazioaren izaera dela eta, ezin har dezakete erabaki zuzenik, alternatiba biak lotura bikoitzaren zati baitira eta, ondorenez, pazienteak bide batetik jotzen badu, galdu egiten du, eta bestetik jotzen badu ere, galdu egiten du. Ez dago benetako alternatibarik bi bideen artean bide zuzena aukeratzeko, aukera ahalbidea suposatzea bera ilusioa baita. Baina, benetan aukerarik ez dagoela ulertzeko, eskaintzen diren agiriko alternatibak ezagutzeaz gain, lotura bikoitzaren benetako izaera ezagutzea ere beharrezkoa da. Ikusia dugun bezala, lotura bikoitzeko situaziotik ihes egin ezina eta lotura hori kanpotik aztertu ezina lotura bikoitzaren osagai esentzialak dira. Situazio horietan aurkitzen diren pertsonak harrapatuak daude, galdera hau egiten zaion akusatua bezala: “Zure lantokiko lagunei osteko ohitura galdu al duzu? Erantzun ezazu “bai” edo “ez””. Eta, gainera, inoiz ostu ez duelako, bi alternatibak baztertzen saiatzen bada, zigorrarekin mehatxatzen da. Komunikazio paradoxikoen sarean harrapatuak gelditzen direnei ezinezkoa zaie elkarreraginaren sare horren barnetik aldaketarik egitea; aldaketa bat egin nahi bada, elkarreraginen jokaera patroi horretatik kanpora irten behar da. Horrelako sistema batean aldaketa bat sorrarazteko eskuhartze eraginkor bat aztertzen du jarraian Watzlawickek, adibide baten bidez:  “Amaiera gabeko jokoa” Bi pertsonek joko bat egitea erabakitzen dute. Elkarrizketa bidezko komunikazioan, baieztapena ukazioaz ordezkatzean, eta ukazioa baieztapenaz ordezkatzean datza jokoa. Baina, jokoa behin hasita gero, jokalariei zaila egiten zaie komunikazio modu arruntera itzultzea. Izan ere, jokoak duen esanahiaren alderanzketaren arauarekin, “jokatzeari utz diezaiogun” esaten denean, “jokatzen jarrai dezagun” bezala ulertu behar baita. Jokoa mozteko jokotik kanpora irtetea eta hartaz komunikatzea beharrezkoa litzateke. “Jokatzeari utz diezaiogun” mezua indeterminatua da: 1) Objektuen mailan, jokoaren zati bezala, esanguratsua da. Eta metamailan, jokoari buruzko mezu bezala ere, esanguratsua da. 2) Bi esanahiak kontraesankorrak dira. 3) Jokoaren izaera bereziak ez die aukerarik ematen jokalariei esanahi baten edo bestearen alde erabakia hartzeko. Indeterminagarritasun honek eragotzi egiten die, behin hasita gero, jokoa gelditzea. Amaierarik gabeko jokoakdeitzen ditugu honelakoak. Dilema hau erabakitzeko, “jokatzen jarrai dezagun” esatea nahikoa dela argudia dezakegu. Baina, esparru edo marko baten barruan emandako baieztapenek ez dute balio markoari buruzko baieztapen bezala. Izan ere, jokoaren arauek ez baitute kontuan hartzen metamezuen posibilitaterik; eta, jokoaren amaierari buruzko mezua metamezu bat da, nahitaez. Jokoaren arauen arabera, mezu guztiak joko arauetan sartzen dira, eta horretan salbuespenik ez dago. “ Esanahiaren alderanzketari buruz jatorrizko adostasun batera behin helduta gero, jokalariek ezin alda dezakete, horretarako komunikatu egin behar baitute, eta jokoaren barnean sartzen dira beren komunikazioak. Sistema honetan, ezina da barnetik aldaketarik eragitea.” (Watzlawick, 1963:216) Zer egin dezakete jokalariek dilema hau eragozteko? 1) Jokoa behin hasita gero, jokoaz komunikatzeko beharra gerta litekeela aurreikusita, jokalariek adostu dezakete ingelesez jokatuko dutela, baina euskara erabiliko dutela beren metakomunikazioetarako. Horrela, jokoa mozteko iradokizunak euskaraz eginez gero, esanahiaren alderanzketaren araua bete behar duten mezuen multzotik at geldituko lirateke. Prozedura eraginkorra litzateke hori gure kasu honetan, baina ez da erabilgarria ohiko giza komunikazioetan, ez baitago komunikazioari buruzko komunikazioetan bakarrik erabiltzen den metahizkuntzarik. Horregatik sortzen dira deskribatzen ari garenak bezalako problemak. 2) Jokalariek aurrez ados dezakete jokoa amaitzeko denbora muga bat. Muga horretara helduta gero, berriro beren komunikamodu normalera itzuliko lirateke. Soluziobide hau ere ezin erabil liteke ohiko giza komunikazioan. Jokoan eskuhartzen ez duen kanpoko faktore batera, denborara, jotzea eskatzen baitu. 3) Hirugarren irteera bat ere badago: jokalariek beren dilema hirugarren pertsona bati plantea diezaiokete. Pertsona honekin, beren komunikamodu normala erabiltzen dute. Eta pertsona horrek erabaki dezake jokoaren amaiera. Hau da prozedura eraginkorrena, eta jokoa behin hasita gero, jo liteke pertsona horrengana. Hirugarren aukera hori da eskuhartze psikoterapeutikoaren paradigma. Terapeutak, jokalarien dilemako hirugarren pertsonak bezala, ekar dezake sistema berak ezin sortaraz dezakeen sistemaren funtzionamendu arauen aldaketa. Adibidez, erabat konfiantzakoa zen gizonaren eta bere emazte jeloskorraren adibidean itzulerarik gabeko paradoxa bat sortu zen, gizonak konfiantzarako duin izateari utziko ziola eta beste emakumeekin joanen zela esan zuenetik. Joko arauak aldatzeko metaaraurik ez zeukaten. Eskuhartze psikoterapeutikoaren izaera, hain zuzen ere, horretantxe datza: senarra, emaztea eta terapeuta bilduko dituen sistema zabalago baten eraketan. Kanpotik azter liteke horrela senar-emazte bikotearen sistema zaharra eta arau berriak jar litezke, helburu terapeutikoekin.  Sintomen preskribapena Komunikazio terapeutikoak gainditu egin behar ditu ohiko aholkuak, hala nola “bata bestearekiko maitekorrak izan zaitezte”, “ez zaitezte borroketan sartu”, “espontaneoak izan zaitezte” etab. Mezu hauen arabera, borondatearen kontua da egoera aldatzea, eta arazoak ukitzen duen pertsonak erabaki lezake osasunaren eta gaixotasunaren artean. Baina, hori alternatiben ilusioa besterik ez da. Sintoma ez da norberaren borondatearen pean dagoen zerbait; nahigabekoa eta autonomoa izan ohi da sintoma,. Jokaera barnetik espontaneoki ateratzen da eta pazientearen borondateari ihes egiten dio; horregatik bizi kontrolaezina bezala pazienteak. Pertsona batek beste baten jokaeran eragin nahi badu, bi modutara egin dezake: - Ikuspegi tradizionalaren arabera, beste modu batean jokatzen saiatzeko eskatzen zaio pertsonari. Ikuspegi honek porrotera darama sintomen kasuan, pazienteak ez baitu bere jokaera borondatez kontrolatzeko ahalmenik. - Beste ikuspegiaren arabera, orainarte jokatu duen bezala jokatzen jarrai dezala eskatzen zaio. Sintoma gainditzeko esan ordez, sintoma burutzeko esan behar zaio. Adibidez, jokaera zurruna duen bati “espontaneoa izan zaitez” agindu ordez, are eta zurrunago izateko eskatuko dio. Agindu hori ematean, jokaera espontaneoa exijitzen ari da. Honelako paradoxazko aginduen bidez, jokaeraren aldaketa bat eragiten zaio: jokaera sintomatikoak espontaneo izateari utzi egiten dio; terapeutaren aginduetara jartzen da eta horrela, bere joko sintomatikoaren markotik irteten da. Batesonen pentsamendua eta ikuskera sistemikoa Gizakiaren osagai ezberdinak biltzen ditu: biofisiologia, sentimentuak, afektibitatea, pentsamenduak eta inguruarekiko harremanak. Biziraupen unitate bezala ez du organismoa hartzen, bere ingurunean txertaturik dagoen egitura biopsikologikoa baizik. Ikuspegi sistemiko honetan ingurunera moldatu behar duena ez da organismoa, baizik organismoa eta ingurunea elkarreraginean daude eta batera eboluzionatzen dute. Eritasuna eragile biologiko eta psikosozialen integrazio puntu mingarria bezala hartzen da, naturaren eta kulturaren bidegurutzean kokatua dagoena. Biologiaren, afektibitatearen eta ingurunearen arteko eraginek osatzen duten sofrikario-korapilotzat har liteke sintoma. Antzaldakuntza eta aldaketa eskatzen dituen puntu kritikotzat har liteke eritasuna; puntu kritiko horretatik abiatuta, oreka eta konplexutasun berrietarako hazkuntza mugimenduak has litezke. Ikuspegi sistemikotik begiratuta, giza jokaera guztiak, sintomatikoak barne direla, testuinguruan lan eginez bakarrik interpreta eta alda daitezke. Terapia lanerako sarrienetan erabiltzen den elkarreragin sistema familia sistema da. Horregatik, sarritan identifikatu izan da terapia sistemikoa familia terapiarekin.  Familia patologikoetako kideen elkarreragina Familia eskizofrenikoetako kideek ez dute onartzen beren jokaera beste inork definitzerik; baina, beraiek besteen jokaera definitzea ere baztertu egiten dute. Jokaera simetriko ezkutu bat gordetzen dute barnean. Bikote bateko kideen edo familia bateko kideen artean simetria irekia dagoenean, kideetako batek baztertu egiten du besteak berari buruz egiten duen definizioa. Etengabeko bazterketen eta berdefizizioen dinamika has liteke, baina horrek haustura arriskua suposatzen du. Harremanak norbere ikuspegitik definitu nahia ezina gertatzen bada, norberak egiten duen harremanen definizioa norberak deskalifikatzeari ekiten zaio. Agiriko desadostasunak eta kontraesanak ekiditen ikasten da. Horrela, familia eskizofrenikoetako kideen arteko mezuak gero eta ilunagoak edo kriptikoagoak bihurtzen dira. Paradoxaren erabileran trebatuak direnez, berbazko eta ez-berbazko mezu kontrajarriak etengabe bidaltzen dizkiote elkarri. Russellen paradoxan gertatzen den bezalako nahasteak gertatzen dira harreman eskizofrenikoetan: motak eta motako kideak nahasten dira, mezuen bidez elkar deskalifikatzen dira, mezuaren igorleak berak ere existitzen ez direnak bezala definitzen dira. Familia psikosomatikoko kideek ere gatazka tirabiren aurrean tolerantzi baxua agertzen dute. Desadostasunaren agerpenak eta harremanen definizio argi baten ahalbidea eragotzi egiten ditu horrek. Armonia irudi bat eskaintzen dute eta badirudi pazientearen sintomatik at beste problemarik ez dutela. Sintomak eginkizun babeslea betetzen du familiaren homeostasiarako. Baina, arazoa ez da zergati-efektuen eredu lerrokatua onartu eta zergati kaltegarri bezala familia hartzea, haurraren sintomaren eta familiaren bereizgarrien arteko elkarreragina aztertzea baizik. Pazientearen sintoma ez da pertsonarteko sistemaren disfuntzioaren ondoren pasiboa, baizik komunikazioan eginkizun aktibo bat jokatzen duen zerbait; sistemaren berezitasun disfuntzionalen homeostasia babesten laguntzen du sintomak. Eredu sistemikoan bereizi egiten dira “izatea” eta “agertzea”. Triste bezala “agertzeak” edo triste dagoenaren “itxura egiteak” ez du esan nahi tristea “denik”. “Izan” aditzak eredu lerrokatuari erantzuten dio. “Izan” aditzaren ordez, “agertu” aditza erabiltzen bada, jokoa garbi gelditzen da. Terapia sistemikoaren barnean, pertsona bat “tristea dela” esatea baino egokiagoa da “triste agertzen dela” esatea, lehenengo kasuan zergatien bila joaten baikara, eta bigarrengoan, joko arauak aztertzera. Familia bateko gurasoen bikoteko kide batek maitasun agerpen garbi bat egiten badio bere seme edo alaba bati, beste kidearengan jarrera simetrikoa agertzen da, eta borroka sor liteke. Borroka simetrikoa bere onetik ateratzen bada, bikoteko kideak ez dira errendituko, ez eta heriotzaren aurrean ere. Komenigarria izango da, beraz, taldearen homeostasia gorde nahi bada, joko eskizofrenikoari ekitea: maitasun agerpenak mozorrotu, anbiguitatea erabili, ez metakomunikatu, pentsamendu nahastua erabili eta abar. Joko eskizofrenikoa erabiltzeko interesa borroka simetrikoari zaion beldurrak sortzen du. Joko eskizofrenikoak, bere anbiguitateen bidez, simetriaren gorakada haustailea eragozten du. Bikoteko kideek elkarren aurkako jarrera osagarriak agertzen dituzte sarritan: bata maitemindua eta harremanak estutzean interesatua agertzen da; bestea, esperientzia berrien zalea, iheskorra eta prejuizio gabea bezala agertzen da. Egonkor bezala agertzen denaren eta iheskor bezala agertzen denaren bereizgarriak joko beraren osagarri bezala ulertzen dira; azkenean, bikoteko kide bien beldurra, joko-laguna galtzeko beldurra da. Elkarreragin simetrikoa uste ezkutu oker batean sostengatzen da: bikoteko kide bakoitzak suposatzen du harremanen definizioaren aldebakarreko kontrolera helduko dela. Elkarreraginaren kontrol lerrokatua eskatzen du. Baina, garbi dago, horrelako joko batek amaierarik ez duela. Elkartruke eskizofrenikoaren baldintza sine qua nonda, ez dadila egon garaitzailerik eta garaiturik. Sasiosagarriak eta sasisimetrikoak dira harremanak. Irabazi duenak galdu behar du, eta galdu duenak irabazi behar du. Joko eskizofreniko horretan, berbazko mailan esaten dena berehala deskalifikatzen da ez-berbazko mailan. Gainera, maila bien arteko desadostasunaz ezin da iruzkinik egin, ezin da metakomunikatu; ezin da joko eremua utzi. Honelako komunikamodu batek ez dio hartzaileari posizio osagarria hartu eta obeditzen uzten, benetako agindua ez baitago garbi; ez dio uzten posizio simetrikoa hartu eta desobeditzen ere, ez baitaki garbi zein den agindua. Elkarreraginezko jarrera garbirik ezin har dezake, ez simetrikorik, ez osagarririk; horrek metakomunikatzeko, harremana birdefinitzeko eta eremua uzteko gaitasuna eragotzi egiten ditu. Harremana birdefinitzeko, metakomunikatzeko edo eremua uzteko, elkarreraginezko posizioak ongi definiturik egon behar du. Harreman batek, eskizofrenikoa ez izatekotan, garbiro definitua egon behar du.  Paziente izendatua Sistemen teoria orokorraren arabera, autozuzenketarako erabiltzen den mekanismo homeostatikoa erreakzio negatiboa da. Eskizofrenikoaren familiarentzat aldaketak arriskua suposatzen du; horregatik, aldaketa proposatuko du, baina ez du burutuko. Jokaera paradoxikoaren bidez, aldaketari ezezkoa ematen dio. Eskizofrenikoaren familiari beldurra ematen diona norbait sistematik bereiztea, norbait joko arauetatik irtetea da. Familia sisteman norbaitek autonomi mugimendu bat egiten badu, lerroak estutzeko erreakzio mugimendu negatiboak agertuko dituzte familiako beste kideek. Erreakzio negatibo horrek atzeraelikatzen duen pertsonaren jokaera autonomiatik aldendu eta familiaren joko arauetara bilduko da; autonomia bila zebilenak, jokaera psikotikoz erantzungo dio erreakzio negatiboari. Terapeutak paziente izendatuak autonomi gehiago behar duela esanez eskuhartzen badu, eskizofrenikoaren familiako beste kideek deskalifikatu eginen dute. Paziente psikosomatikoen familietan ere, hala nola asmatikoen familietan, normalen familietan baino aglutinatze, hiperbabeste, zurruntasun eta gatazkak ez-ebazte gehiago agertzen dira. Sintoma asmatikoak ezkontideen arteko gatazkaren eztabaida irekia ekiditen laguntzen du. Pertsonen arteko muga gabezia eta bereizkuntza gabezia, gatazken agerpena eta ebazpena ekiditeko joera eta komunikazio maila ezberdinen arteko kontraesanak agertzen dira familia hauetan. Ez da ordea komunikazio paradoxikorik agertzen, elkartruke psikotikoan bezala. Familiak garrantzi handia ematen dio haurraren gaixotasunari; haren inguru mobilizatzen dira familiako kide guztiak. Berbazkoa ez den komunikazioak armoniazko giro bat ematen laguntzen du eta familia hauek beren buruaz ematen duten irudia indartzen du; adostasunean dauden familia batuen antzera agertzen dira. Mezu analogiko guztiak ( keinuak, gorputzaren jarrerak, emozioen agerpenak) helburu hori lortzera doaz. Alexitimiari dagokionez, hau da, pazienteari bere emozioak adieraztea eragotziko liokeen alexitimiari dagokionez, familia testuinguru zabalagoan hartzen badugu, ez da emozioak adierazteko gaieztasunik agertzen; gertatzen dena da, emozio hauek oso kontuz iragazten direla, gatazka edo tentsiorik sor ez dezaten. Sintoma psikosomatikoa arazo biologiko bat bezala, inguruneko sistemaren eraginetik isolatuki aztertzen bada, sendaezina gertatzen da. Biologi alderdia, alderdi psikodinamikoa, familia ingurunea eta terapeutaren ingurunea integratuko dituen eredu sistemikoa behar da.  Sistema malguak eta sistema zurrunak Pazientea aldatuko bada, familia sistemak aldatu egin behar du; homeostasiaren eta eraldakuntzaren arteko harremana, bigarrenaren aldera jarri behar da. Aldaketa eta oreka berri guztiek, homeostasiaren eta eraldakuntzaren arteko denboraldi baterako desoreka eskatzen dute. Familia sistema zurrunetan bizitzako aldaketen aurrean oreka berririk aurkitu ezina gertatzen da. Familia egoki batek gai izan behar du sistemaren batasunerako bere kideek bete behar dituzten funtzioen eta kide bakoitzaren bereizkuntzaren arteko oreka gorde eta denboran zehar aldatzeko. Familia sistema zurrun bihurtzen da, kide bakoitzaren bereizkuntza premiaren gainetik sistemaren batasunerako eginkizunak nagusitzen direnean, eta denboran zehar beren funtzioak aldatzeko gai ez direnean. Batasun funtzioaren presio gehiegiak kide bakoitzaren adierazpen bereziaren gutxitzea dakar berekin. Familia sistemaren barnean rolen eta funtzioen sare konplikatua ezartzen da, esperientzia berrien kaltetan. Espazio pertsonalaren eta elkarreraginezko espazioaren arteko nahasketarekin, kide bakoitzaren espazio pertsonala zapaltzen da, helburu altruisten izenean. Espazio pertsonala txikitu egiten da eta elkarreraginaren espazioa zurrun bihurtzen.  Konnotazio positiboa Paziente izendatuari sintoma preskribitzean datzan eskuhartze terapeutiko paradoxikoarekin loturik dago konnotazio positiboaren printzipioa. Eskuhartze terapeutiko paradoxikoan paziente izendatuak sintoma negatiboki ez konnotatzea lortzen zen, baina sintomarekin korrelazionatuak zeuden familiako jokabideei buruzko konnotazio positiborik ez zen lortzen. Puntuaketa arbitrariora eramango zuen eredu lerrokatu-zergatizkoa erabiltzea zen terapeutaren tentaldia: paziente izendatuaren sintoma familiaren jokaera sintomatikoekin lotzen zuen, eta zergatizko lotura ezartzen zuen bien artean. Modu honetara, paziente izendatuaren sintoma positiboki konnotatzea eta familiaren jokaera sintomatikoak negatiboki konnotatzea lortzen zuen, familia sistemaren barnean zedarri-lerro garbi bat ezarriz. Lerroaren alde batean “positiboki konnotatuak” eta lerroaren beste aldean “negatiboki konnotatuak” jarriko ziren. Baina, modu honetara lan eginez gero, familiaren ikuspegi sistemikoari uko egiten zaio. Eredu sistemikotik lan egiteko, positiboki konnotatu behar dira, bai paziente izendatuaren sintoma, bai beste kideen jokaera sintomatikoak. Batzuk eta besteak familiaren lotura gordetzen interesatuak daude. Konnotazio positiboari esker eredu sistemikotik lan egin ahal izango da. Konnotazio positiboaren garrantzia azpimarratzen badugu, konnotazio negatiboak sistemaren aldaketaren premia suposatzen duelako da. Sistema aldatzea beharrezkoa dela esatean, bereizkuntza lerro garbia ezartzen dugu joera homeostatikoaren eta aldakuntza gaitasunaren artean, joera homeostatikoa txarra dela eta aldakuntzarako joera ona dela suposatzen baitugu. Baina, sistema batentzat, bai joera homeostatikoa, bai aldakuntzarako joera, biak dira beharrezkoak. Joera homeostatikoak sortarazten dituen jokaera sintomatikoak “positibotzat” jotzen dituenean, joera homeostatikoaren defendatzaile bezala agertzen da terapeuta, joera horixe preskribitzen baitu. Familia eskizofrenikoak orekan jarraituko du, elkarren arteko harremana ez badute inoiz definitzen. Familia eskizofrenikoaren araua harremanak ez definitzean oinarritua dago. Baina, pazientearen sintomak harremanen definizio ukitzen du, modu kriptiko- sarkastiko-ironikoan bada ere; definitu gabeko harremana eraman ezina bezala agertzen du eta familia eskizofrenikoaren oinarrizko araua hausten du horrela. Ezarritakostatu quoahautsiko ote den igurikapenak barne-herstura sortarazten du. Barne-herstura horrek eramanda jotzen du familiak terapeutarengana; harremanen definizioari buruzko aipamenak patologikotzat jotzen ditu eta sintomaren agerpenaren aurreko egoera orekatsua berrezartzeko eskatzen dio terapeutari. Eskizofrenikoaren familiako kideek sintomaren alderdi mehatxatzailea ekidin eta sistemaren alderdi homeostatikoa bakarrik azpimarratzen dute. Baina, terapeutaren egitekoa, funtzio homeostatikoarekin batera, harremanen definizioaren funtzioa betetzea ere bada.  Paziente eskizofrenikoa duten familiekiko eskuhartze terapeutikoa Behatu behar den sistema ez da sistema familiarra, terapeutarekin elkarreraginean dagoen sistema terapeutikoa baizik. Familiaren harremanen sarean bildua gertatzen bada terapeuta, sistema terapeutiko zurruna eratuko da eta homeostasia-aldakuntzaren arteko harremana aldatzeko gaitasunik ez du izango. Terapeutak "homeostasiaz" mozorroturiko "eraldakuntza" erabil dezake. Homeostasia preskribitukodu eta hura erabiltzea iradokiko dio familiari. Familiak ezin diezaioke terapeutak proposaturiko eraldakuntzari aurka egin, familiaren homeostasiaren alde agertzen delako orain. Aldaketara behartua gertatuko da eta horrela demostratuko dio terapeutari, honek familiaren aldaketarik eza sustatu duenean huts egin duela; horretarako, transformazioaren bideari ekingo dio familiak. Bere kideetako batek egoeraren aldaketa deskontrolatuaren mehatxua planteatu duenean jo du familiak terapiara. Egoera kritiko horretan, aldaketaren arriskua garbi ikusi dutenean, aldaketa erreala behaztopatzen saiatzen dira familiako kideak; horretarako deitzen dute terapeuta. Familiak sistemaren egonkortasuna berrindartu nahiko du, eta horretarako eskatzen du terapeutaren laguntza. Beren egonkortasuna zalantzan dagoelako eta mantendu egin behar delako datoz familiako partaideak terapiara datoz. Terapia eskatzean, normalean baino zurrunago aurkitzen dira. Terapeutari ezinezko eskaera bat egiten zaio: situazio bat alda dezala, denboran zehar erreferentziatzat eduki dituzten arauen barnean. Eskaera horrek taldea sendatzeko ahaleginetara bultzatuko du terapeuta; taldea, bestalde, haren ahaleginen alferrikakotasuna adierazteko elkartu egingo da. Horrela osatuko da sistema terapeutiko zurruna: terapeutaren eta familiakideen arteko elkarreraginaren dinamika gero eta egonkorrago eta aurrikusgarriago diren rol eta funtzioetan hezurmamituko da. Familiak laguntza eskatzen dio terapeutari, paziente izendatua alda dezan. Baina, paziente izendatua aldaezin bezala agertzen da, porrotera eraman duten hainbat entseguk erakusten duten bezala. Terapeuta laguntzeko prest agertzen da, baina aldi berean, aldaketa agente bezala bere burua baliogabetzen du. Aldaketa ezina dela esaten du eta statu quoa gordetzeko premia azpimarratzen du familiarekin batera. Maila honetan, familiak sendatzea eskatzearen eta sendaezintasunaren arteko uztarrezintasuna agertzen da. Nola sendatu sendaezina den bat? Komunikazio paradoxikoa ahazturik eginkizun terapeutikoa modu irekian onartuko bagenu, pazientea kroniko bihurtuko genuke eta borroka izango genuke terapeuta eta sendiaren artean. Familiaren mezua probokatzailea bada, erantzun bezala, eskuhartze estrategiko kontraprobokatzailea planteatu behar da: jokaera moldatu eta autonomoa mantentzeko gai ez den paziente izendatua erabiliz hasten da eskuhartze hori. Pazientearen jokaera ilogiko eta ez-boluntarioei zentzu logiko eta boluntarioa emango dien testuinguru bat sortzea lortzen badu terapeutak, sistema familiarra desorekatzen hasiko da eta bere zurruntasuna gutxitu egingo da. Horretarako, terapeutak hasieran garrantzia kendu behar die situazioak sortarazten duen barne-herstura patologikoa azpimarratzen duten iritziei. Sistema zurrunaren arautzaile bezala agertzen da gaixotasuna; horren inguru biratzen dute eta antolatzen dira familiaren rol eta funtzioak. Horregatik, gaixotasuna ukatu egin behar da eta aldaketa situazio beldurgarri bezala aurkeztu behar du terapeutak. Momentu honetan, konfrontazioa ekidinezina gertatuko da; terapeutak familiak baino jarrera zurrunagoa hartuko du paradoxikoki eta familiaren elkarreragin estiloa krisian sartuko da. Lehen fase honetan, bere jokaera desorekatuaren bidez ezartzen duen familiako harremanen kontrola kendu nahi dio terapeutak pazienteari. Horretarako, harremanen berdefinizioa behar da. Sintomak ikaragarrizko potentzialitatea du besteekiko harremanak definituko eta kontrolatuko dituen bitarteko bezala. Pazientearen jokaera logikotzat eta boluntariotzat jotzen bada, sistemak koartadarik ez du edukiko turko-buru bat eskatzen duen harreman jokoarekin jarraitzeko. Kontraprobokazioak sistemaren zaindari ofizialaren eginkizuna betetzeko boterea kentzen dio pazienteari; eta autodeterminatzeko gai den pertsona bezala birbaloratzen du. Paziente izendatuaren sintomak positiboki baloratzean, terapiaren ahalbidea estrategikoki ukatzen du terapeutak. Errefortzu homeostatikoa ("hobe da ez aldatzea") ustekabekoa gertatzen zaio terapeutak ezinezkoa lortzeko ahalegin guztia egingo zuela pentsatzen zuen familiari. Familiaren lehen atzera-elikadura hau izango da: pazienteak modu boluntarioan, logikoan eta baliagarrian joka dezakeela pentsatzen duenean, huts egiten du terapeutak. Hori egiaztatzen du, gainera, terapeutaren lehen eskuhartzeari darraion pazientearen larritzeak. Terapeutak bere koherentziari eusten dio eta jokaera logiko, halanahiezko eta beharrezkoaren konfirmazio bezala birdefinitzen du larritze hori. Familiako kide bakoitzak funtzio berezi bat duela eta funtzio horiek guztiak elkarrekin integraturik familiaren orekarako beharrezkoak direla esaten du terapeutak. Horregatik, aldaketari beldurradiola adierazten du: terapia arriskutsua izan daitekeela, sistemaren homeostasiari begiratzen ez badio. Terapiaren ukazio paradoxikoa egiten du: terapia dagi, terapia egin gabe. Probokazio fasean, gauzak hobeto doazela adierazten dio analogikoki familiak terapeutari, baina okerrago daudela esaten dio hitzez. Bere laguntzak ez duela zerbitzen, baina gehiago laguntzeko. Kontra-probokazio fasean, gauzak beraiek uste baino okerrago daudela esaten die terapeutak familiako kideei. Bere laguntza nahi badute, ezer ez aldatzeko gehiago kolaboratu behar dutela. Une honetan, paziente izendatuak hobekuntza nabaria egiten du, nahiz eta familiak hobekuntza hori ukatu eta larritze bezala definitzen badu ere. Terapeuta hobekuntzaz jabetzen da eta situazioa asko okertu dela esaten du. Situazioaren egonkortasuna mantentzeko ahalegin bat eskatzen du, familiaren jokaera sintomatikoak eta arau disfuntzionalak paradoxikoki preskribituz. Familiak desadostasun berri bat agertzen du. Pazientearen hobekuntza nabariaren aurrean, familiako kideek ez dute iritzi bateraturik agertzen. Bere bozeramaile ofizialaren bidez, aurrerapenak egin direla seinalatzen du familiak, baina bestaldetik ez du onartzen hobekuntzarik egon denik. Are gehiago, pazientearen larritze bat gertatu dela esaten dute, gertaerek diotenaren kontra. Terapeutak esaten du: “Gauzak okerrago daude eta ezerk ez du aldatu behar”. Baina benetako hobekuntza bat gertatu da. Eta hobekuntza ez da pazientearen jokaeran bakarrik gertatu, familia osoaren elkarreraginean ere bai baizik. Familiak ez ditu lehen bezala gauzak gordetzen: bere harremanak eta tentsioak agertzeko jarrera irekiagoa du. Familia sistemaren barnean pazientea bereizten hasten da; orain arte, gaixo bezala bakarrik bizi zen. Orain hobekuntza nabaria egin du, bai sintomei dagokienean, bai elkarreraginari dagokionean. Gehienetan, familiak, behatzaile hutsa ez denez, eta mugimenduan inplikatua dagoenez, espreski errebindikatzen du hobekuntza. Terapeutak, aldiz, “hobekuntzaren” deskalifikapen estrategikoa egingo du. Modu honetara, bere eginkizun homeostatikoak terapeutari pasatzen dizkio terapeutak; terapeuta bihurtu da funtzio homeostatikoaren arduradun eta horrela familiaren pisua arintzea lortzen du. Etapa honetan, familia-sistemaren mugimenduak onartzeko prest agertuko da terapeuta, baina bere onarpena egiaztapen konkretu bati menpekotzen dio: iragarritako aldaketak ikusgarriak eta ukigarriak bihurtzea ahalbidetuko duen konpromiso bat eskatzen du. Egiaztapen hori terapia saioan hasten da, baina etxean jarraitu behar du; prozesu terapeutikoa kontsultatik kanpora hedatu behar da. Familia komunikamodu berriak irekitzeko gai bihurtzen bada, bere kideen arteko harremanen aldaketen abantailak bizi ahal izango ditu eta bere kabuz funtzionatzen hasiko da. Familiaren egitura aldatzen ari den neurrian, terapeutak mugigaiztasunaren abantailak azpimarratuko ditu eta aurreikusi gabeko aldaketen arriskuak aipatuko. Aldaketari eragozpenak jartzen jarraituko du terapeutak; familiak, autonomia lortzeko, eragozpen horiek gainditu egin beharko ditu. Familiak ez du ia paziente izendatua erabiltzen; honek bere erdiguneko posizioa galdua du iadanik. Kide bakoitzaren autonomi eskualdeak zabaldu egin dira. Familiaren kohesio berri bat eratzen da eta horrek sistema terapeutikotik bereizteko aukera ematen dio. Terapeuta poztu egiten da familiaren benetako aldaketengatik. Askatze progresibo honek familiaren desatxekimendua eta autonomotze prozesua sustatzen ditu. Orain, gertatu den aldaketaren alde agertzen da terapeuta eta bere erdiguneko posizioa utzi egiten du, familia sistemako kideen autonomotze prozesua ez blokeatzeko.  ****** Terapia teknikak ****** Selvini Palazzoli eta kideek (1986) asmatutako teknika terapeutiko bat familiari errito terapeutikoak preskribitzea da. Berbazko adierazpenekin konbinaturiko ekintza edo ekintza sail batek osatzen du terapia erritoa, eta eraginkorra izango bada, familiako kide guztiek eskuhartu behar dute bertan. Elkarreragin eskizofrenikoak bizi dituen familiaren joko arauak azalpen eta kritiken beharrik gabe aldatzeko erabiltzen dira errito horiek. Familia sistemaren jokaera patologikoen konnotazio positiboarekin ongi datorren teknika da. Alde nabaria dago ekintzaren eta hizkuntzazko deskribapenaren artean, mundu objektiboaren eta mundu sinbolikoaren artean. Eragiketa formalen aurretik, eragiketa konkretuak dauden bezala, kode digitalaren aurretik moldaera analogikoa dago, eta familiako errito-terapia kode analogikotik hurbilago dago kode digitaletik baino. Kode analogikoaz baliatzen dira erakundeak ere, erritozko zeremonien bidez partaideak bizipen kolektibo batean elkartzeko. Terapia-erritoak preskribitzea aholkatzen bada, sistemaren jokoari iraunarazten dioten arauei buruzko berbazko iruzkinak ekiditeko asmoaz egiten da. Familiako erritoaren bidez, joko berriaren arauak preskribitzen dira; eta joko berriaren arauek aurreko jokoaren arauak ordezkatzen dituzte. Familia sistemaren elkarreraginaren aldakuntzarik gabe, sintoma kolpetik desagertu edo hobetzen bada, terapeutak onartu egin behar du. Hobekuntzaren helburua, ziurrenik, terapeutak statu quoa zalantzan ez jartzea izango da. Horrelako hobekuntza baten aurrean, terapeutak terapia amaitutzat eman dezake, beti ere ekimena ez galtzeko ahaleginean. Baina, aldez-aurretik saioen kopuruak itundua egon behar du. Horrela, hobekuntza iraunkorra ez bada gertatzen, beti dago erreserban saio kopuru bat. Hori bai, terapiaren jarraipena familiak berak eskatzea komeni da. Gerta daiteke, terapia amaitutzat eman, eta hilabete batzuk beranduagorako hitzordu bat ematea ere. Statu quoa mantentzen jarraitzeko familiaren trikimailu erabilienetakoa kide baten ezin etorriaren aitzakia izaten da. Kide bakarra falta denean ere, familia osoaren taktika bezala hartu behar da; familia guztiaren erresistentziaren agerpena da. Kide baten ezin etorriaren aurrean, terapeutak ez dio absentziaren interpretazioari ekin behar; ez da komeni bezeroa familia osoa dela esanez ekitea ere. Ontzat jotzen dira familiak agertu dituen arrazoiak. Kontsultara etorri ez den kidearen arazoa gainditzeko, terapia saioa familiaren etxean amaitzea proposa liteke: saioa amaitzeko, familia osoa bilduko da etxean, eta terapeutak egindako idatzia irakurriko du familiako kide batek beste guztien aurrean. Kide absentea presente bihurtzea lortzen da horrela. Patologia psikosomatikoetan eskuhartzeko eskulturen teknika ere erabil liteke. Eskulturen teknika honetan familiari eskatzen zaio bere buruaz duen irudiaren errepresentazio espaziala egin dezala; familiako kideen gorputzen irudiak espazioan zehar jarri behar dira; kide horietako bakoitzak bere fisionomia eta jarrera izango ditu, eta kideen arteko distantzia eta begiraden norabidea kontuan hartuko dira. Eskulturaren metafora espazialari denboraren dimentsio diakronikoa elkartu behar zaio. Horretarako, familiako kide bakoitzak bi eskultura eginen ditu: a) Orainaldiko eskultura: eskulturagileak une honetan ikusten duen bezala errepresentatu behar du familia; momentuko elkarreraginen isla izango da. b) Etorkizuneko eskultura: denboraldi bat igaro eta gero, kide bakoitza nola irudikatzen duen agertuko du. Sintoma psikosomatikoak dituzten familietan informazioaren eskurapena eta eskuhartze terapeutikoa berbazko komunikazioa eta komunikazio analogikoa erabiliz egin behar lirateke. Eskulturen teknikaren bidez, sintomaren hizkuntzaren antzekoa den hizkuntza terapeutiko bat erabiltzen saiatuko gara; gorputz hizkuntzaren esanahi inplizituak eta metaforikoak erabiliko ditugu. Eskulturen errepresentazio metaforiko hauen bidez, familiaren zirrarak eta mitoak analogikoki azaleratzen dira. Statu quoa aldatuko duen edozein antzaldakuntzaren aurrean sentituriko beldurra adierazten dute antzoki dinamiko horretan. Sintomaren hizkuntza zirrarak hitzetaratu ezinari zor zaio, hipotesi psikodinamikoaren arabera. Alexitimiak zirrarak hitzez adierazteko gaitasunik eza agertzen du; pentsamendu operatorioak, berriz, fantasien eta zirraren adierazpen txiroa adierazten du. Baina zirrarak edo fantasiak hitzetaratzeko zailtasuna ez da gertatzen zirrararik eta fantasiarik ez dagoelako, tentsioak ekiditeko asmoz zirraren hautespen edo iragazpen bat egiten delako baizik. Patologia mota hauek dituen familiaren bereizgarria tentsio eta gatazka emozionalen kanporatzea ekiditeko joera da. Familiaren hitzezko komunikazioa eta komunikazio analogikoa aztertzen badira, behar bada nabarmendu liteke hori. Autore batzuek terapiaren hasieran erabiltzen dituzte familiaren eskulturak; batzuetan, lehen saioan ere bai. Onnisen iritziz, hori ez da egin behar paziente psikosomatikoekin. Hasieran, itun terapeutikoa eraiki behar da; konfiantza eta lankidetza giroa sustatu behar da. Laugarren edo bosgarren saioan, familiaren eta terapeutaren artean lankidetza giroa ezarri denean sartzen du terapeutak familiako eskulturen teknika; teknika honek emozio intentsitate handia sortarazten du familian, eta terapiaren hasierarako gogorregia gertatuko litzateke. Eskulturak egin eta hurrengo saioan, bizi izandakoaren aberastasuna sedimentatu duenean familiak, terapeuta eskulturetara itzultzen da eta arazo somatikoen berdefinizio bat eraikitzen du. Sintomaren berdefinizio sistemikoaren helburua haren esanahia zabaltzea eta familiaren ezinegonarekin dituen loturak argitzea da. Sintomaren esanahi sinbolikoa identifikatu, zabaldu eta familiako arazoen metafora bihurtuko da. Sintomaren berdefinizioa eraginkorra izan dadin, beharrezkoa da harreman eraginkorra ezartzea sintomaren eta eskulturatan agertutako arazoaren metaforaren artean. 4. 7. Mezu sintomatikoa, Lacanen ikuspegitik Lacanek, hasiera batean, analisian “esaten denaren” eta “esan nahi denaren” arteko bereizkuntza egiten zuen. “Esaten dena” erabiltzen diren hitzek diotena da; “esan nahi dena”, berriz, esaten ez dena eta entzulearengandik dependitzen duena da; hizlariak esan nahi duenak ez baitu subjektuarengandik dependitzen, entzulearengandik baizik. Lacanentzat, beraz, mezuaren iturburuan hartzailea dago, hitzaren esanahi sakona berak erabakiko baitu: “Giza hizkuntza komunikazio bat da, zeinetan igorleak hartzailearengandik jasotzen baitu bere mezu propioa, modu alderantzikatuan” (Ecrits I, 1988, or. 287). Hasieran, subjektuaren kontzientziatik kanporatutako esanahi baten adierazle da sintoma. Gerora, ordea, analisi lanak askatu egingo du sintomak atxilotua daukan esanahia; horretarako, subjektuak bere diskurtsotik jaurtikia zuen hitza bereganatu behar du. Subjektuaren historiako gune ilun bat da sintoma; gune horretan atxiloturik dagoen hitza askatzean desagertuko da. Sintomaren nozioa inkontzientearen kontzeptuari lotua dago. Alde batetik, inkontzientea hizkuntza bezala egituratua dago eta sintomak hizkuntzaren legeak jarraitzen ditu. Bestaldetik, Besteari zuzendutako hitza bezala egituratua dago inkontzientea; sintomak, Bestea biltzen du bere eraketan. Bestearen tokian erabakitzen den horretatik dependitzen du sintomak. Beste hori hizkuntzan txertatua dago eta hortik hartuko du subjektuak sintomen esanahia; sintomen esanahia bere mezu propioa izango da, alderantzikaturik bada ere. Bere eboluzioaren buruan, ordea, sintoma mezu bezala hartzeari utzi egingo dio Lacanek; inkontzientea ez da izango hitzaren gunea, baizik hizkuntza bezala egituratua izango da; sintoman garrantzia duena ez da esanahia izango, adierazleen egiturarekin duen harremana baizik. Sintoma irakur badaiteke, idazketa prozesuan inskribatua dagoelako da. Lacanek idazketarekin lotzen du sintoma, ez hitzarekin. Sintomak badu zerbait berezia, inkontzienteko beste erakuntzek ez dutena: bere finkotasuna eta bere inertzia da. Horregatik sartzen da, Lacanentzat, gozamenaren eta zikiramenduaren zirkuituan. Desiraren grafoak, behe aldean, mezu bezala hartzen du sintoma, baina goialdean, fantasmarekin elkartuta agertzen da sintoma: sintomaren erakuntzan badago efektu semantikoa baino zerbait gehiagorik, eta zerbait hori subjektuak gozamenarekin duen harremana izango da. Adierazlea, hizki bezala hartuta, trauma sexualaren adierazle da eta, esanahiaren funtziotik haratago, gozamenaren eta mezuaren arteko lotura eragiten du. Baina, Lacanek, azken finean, mezuaren eta gozamenaren arteko lotura honetan gozamenari emango dio lehentasuna. Aurrerantzean, sintoma ez da Besteari egindako dei bat bezala hartuko, bere buruarekin aski duen gozamena bezala baizik. Gozamenaren kontzeptuak azpitik jaten du mezuaren ideia. Erreferentzi bezala gozamena du sintomak, eta bere sekretuan Bestea biltzen ez duen zifra bat planteatzen du. Mezu zifratuak jomuga bezala subjektua bera du. Gozamenaren monologo autistara mugatzen da subjektua. Terapeutak sintoma transferentzian lantzen badu, gozamen autoerotikoa hitzaren sarean sartuko du, eta zifraz nola gozatzen zuen jakin ahal izango du. Lacanentzat, beraz, gozamen modu bat sintoma. Hasieran, irudimenaren arlokoa zen bulkada; gerora, ordea, bulkadaren asebetetzea errealaren arloan kokatu zuen. Lehen garaietako Freudentzat, sintoma histerikoa interpretatzean desagertu egiten zen sintoma. Bigarren aroko Freudentzat, sintoma obsesiboak tratatzean erreakzio terapeutiko negatiboa agertzen zen; sintoma ez zen desagertzen interpretazioarekin. Errepikapen konpultsiboa sintoma obsesiboaren oinarri bezala agertzen zen. Histeriari buruz ari garenean, arlo sinbolikoaren baitan kokatu behar dugu sintoma; Beste ezezagun batek bidalitako mezua da sintoma (J- A. Miller, 1998). Neurosi obsesiboa aipatzen badugu, berriz, errealaren erregistroan kokatu behar da sintoma; beti leku berberera itzultzen da, eta esanahiaren ezagutzarekin nekez alda daiteke. Sintomak sinbolikoaren eta errealaren arteko harremana inplikatzen du; eta sinbolikoaren eta errealaren arteko uztarketa hori irudimen arloko fantasmaren bidez gertatzen da sintoman. Hasieratako Lacanentzat ere, Freudentzat bezala, sintoma desagertu egiten zen, subjektuak egia interpretatzailea onartzen zuenean, Bestearen mezua bezala hartzen baitzen sintoma. Bigarren aroko Lacanentzat, ordea, sinbolikoaren eta irudimenezkoaren arteko harremana azpimarratu beharra dago. Eta azken aroko Lacanentzat, nagusiki erreala da sintoma, esateari erresistentzia jartzen baitio. Bukatzeko, esan dezagun, J-A. Millerrekin batera, lehen garaietan, ametsekin, lapsusekin, txisteekin eta ekintza hutseginekin batera sailkatzen zituela Lacanek sintomak; baina, sintomen ikuspegi obsesiboa bereganatu zuenetik, sintomak ez ditu kokatzen inkontzientearen beste erakuntzen maila berean. Sintomek ez baitute esanahirik, analisiaren ondoren ez bada. Sintomak iraunkorrak eta errepikatzaileak dira.  Irudimenezkoaren erregistroa: identitatea, irudia, ispilua, besterentzea 1932an amaitu zuen Psikosi Paranoikoari buruzko tesia. Autozigorketaren paranoiazhitz egiten du bertan. Aimée izeneko emakume baten kasuaz ilustratzen du paranoia mota hori. Aiméek aktoresa ospetsu bati eraso egin zion; aktoresa hori ospe handiko emakume aske bat zen, Aiméek izan nahi zuena bezalakoa, hain zuzen ere. Lacanek zioen, aktoresa erasotzean, bere burua erasotzen zuela Aiméek. Alde batetik, berak izan nahi zuenaren eredua zen aktoresa, eta beste aldetik, bere gorrotoaren jomuga ere bai, beretzat eta bere seme txikiarentzat arrisku iturri bezala ikusten baitzuen. Kasu honen bidez, zera ikusi zuen: gizakiaren identitateakbil ditzakeela bere gorputzaren mugetatik haratagoko alderdiak. Aiméeren identitatea beregandik at zegoen, nolabait esateko. Kasu honen bidez, irudiaz eta idealaz interesaturik agertuko da Lacan, eta bide horretatik landuko du ispilu-aroaren teoria. Teoria nahikoa hedatua da animalien mimetismoakhaien biziraupenarekin zerikusia duela esaten duena. Baina, badirudi, mimetismoz mozorrotzen direnek ere harrapakarien atzaparretan erortzeko besteek adinako probabilitatea badutela. Mimetismoak harrapakarietatik babestearekin zerikusirik ez badu, ze azalpen eman behar dugu hartaz? Lacanentzat, kanpoko irudi baten irudikapenak harrapatzen du haurraren organismoa. Ispiluko irudiarekinedo beste haur baten irudiarekin identifikatzean, berarengandik at dagoen irudi batekin identifikatzen da haurra. Baina, beste haurrarekin identifikatzean, hark nahi duena nahiko du berak ere; hark mina hartzean, berak ere negar egingo du. Irudi arrotz batek harrapatua dauka. Haurra bere irudiak gatibatu du. Horrela, irudimenaren erregistroan, ikusmenaren arloan eta ispilu harremanen sarean gertatzen da haurraren identifikazio eta besterentze hau. Haurra jaiotzen denean, bere nerbio sistema garatu gabe dago, eta haren Nia eratu gabe dago oraindik. Identifikazio besterentzailearenbidez eratzen da Nia. Gorputzaren zatikamendua eta koordinaziorik eza ezkutatuko egingo du Niak. Nia instantzia mozorrotzailea izango litzateke beraz Lacanentzat. Niaren eginkizun mozorrotzaile hau haluzinazio negatiboaren bidez ilustra liteke. Subjektua hipnotizatu ondoren, egongelan altzaririk ez dagoela eta egongelaren beste ertzeko gauza bat ekartzeko eskatzen badiogu, eta gero galdetzen badiogu zergatik ez den objektuaren bila lerro zuzenean joan, altzariak ekiditeko egin behar izan dituen desbiderapenen zergati bezala benetako arrazoiak ez diren beste batzuk asmatuko ditu (benetako arrazoia, altzariak ekiditea baitzen, baina altzaririk ez dagoela esan zaionez...). Adibidez, “leihotik deitu naute”, “paretako irudia ikusi nahi nuen” eta abar. Razionalizazio hauen bidez, benetako egoera mozorrotzen du subjektuak. Haluzinazio negatiboan gertatzen denNiaren izaera faltsutzailehau Niaren funtsezko ezaugarria da Freudentzat eta Lacanentzat. Lacanentzat, ispiluaren aroan egiten duen bezala, osotasun eta batasun itxura faltsu bat gordetzen saiatuko da beti Nia. Horregatik, analizatzailea mesfidatu egin behar da bezeroaren Niarekin egin ditzakeen itunez; osterantzean, elkar iruzurtu besterik ez bailukete egingo. Lacanentzat, irudia da terapia psikoanalitikoan gertatzen den erresistentziaren iturri nagusia. Bezeroak “ni” esaten duen bakoitzean, mesfidatu egin behar da analizatzailea. Analisiaren lana, Niaren irudi pribilegiatuak desegitea izango da. Irudi horiek hizkuntzaren sare sinbolikoan txertatu behar dira. Analisiaren lehen egitekoa subjektuak nondik hitz egitenduen jakitea izango da; adibidez, amaren, lagunaren edo arrebaren tokitik hitz egiten duen jakitea, haietako batekin identifikatu zelako inkontzientean; bere irudimenezko besterentzea non kokatua dagoen jakitea garrantzitsua izango da. Lacanentzat, Niaren irudi besterentzailearen eta gorputzaren benetako zatikamenduaren artean kulunkan dabil subjektua. Zatikamenduaren fantasiazikiramenduaren fantasiaren atzean aurki daitekeen sakoneko fantasia da.  Erregistro sinbolikoa Mintzaldiaren une jakin batzuetan ager daiteke sintoma. Zerbait esan gabe gelditu dela adierazi nahiko luke minak. Hitz egiten ari denean, hizketaldiaren momentu zehatzetan sentitzen du mina subjektuak, sintomak gorputzean harrapatutako hitzakbalira bezala. Hitzen arteko harremanen sarean antola daiteke neurosi bat. Lacanentzat, hitzek ez dute beren esanahia garbi adierazten. Hitzek beste hitzetara garamatzate, eta esanahiek beste esanahietara, baina adierazlearen eta adieraziarenarteko gardentasunik ez dago. Gardentasuna baino gehiagohesiadago. Lacanentzat, adierazlearen lehentasun bat badago bizitza psikikoan. Hitzek sortarazten dituzten esanahiek hitz horiek darabiltzatenen ulerkuntzari ihes egiten diote. Subjektuak esan nahi duena eta bere hitzek esaten dutena ez datoz bat. Adierazleen sare sinbolikoak ihes egiten dio gure ulermen kontzienteari, baina gure bizitza osoa ukitzen du. Gizarteko kultur eta hizkuntza sareen multzoada Lacaneksinbolikoadeitzen duena. Haurra jaiotzen denetik, eta jaio aurretik ere bai, hizkuntza presente dago, eta hizkuntzaren egitura horrek haurraren bizitza guztia ukituko du. Ispilu aroan, haurra irudi batean harrapatua denean ere, gurasoen hizkuntzaren sarean bildua dago. Haurra irudiari lotua dago, baina izenen eta hitzen bidez. Haurra irudiarekin identifikatuko da, baina adierazle batekiko identifikazio sinbolikoa ere egiten du. Haurraren nartzisismoa ez da irudi baten inguruan bakarrik garatzen, alderdi sinboliko bat ere badu. Sinbolikoarekiko identifikazio hauIdealarekiko identifikaziodeitzen du Lacanek. Hizkuntzan entzuten duena intsignia moduko hitz berezi batzuetan bildu eta gordeko du inkontzientean, eta gero hitz horiek inkontzientetik kontrolatuko dute subjektuaren bizitza. Eredu ideal batekin sinbolikoki identifikatzeak irudi imajinarioen atzaparretatik ihes egiteko ahalbidea ematen dio subjektuari. Erregistro sinboliko honi esker, subjektuak sustraiak botatzen ditu egitura batean. Mundu sinbolikoan leku bat hartzean, irudiaren mundua uztera darama. Haurraren irudiarekiko harremana hizkuntzak egituratzen du; sare sinboliko konplexu batean konbinatzen eta antolatzen ditu irudiak. Ikuspegi honetatik bereizi egiten ditu Lacanek Ni Ideala eta Niaren Ideala. Ni Ideala, norberak bereganatzen duen irudia da.Niaren Ideala, berriz, bakoitzari bere lekua damaion osagai sinbolikoa da, norberari begiratzeko besteek hartzen duten ikuspuntua. Adibidez, batek frontoian pilotan ongi jokatzen duenean, pilotari baten irudia beregana dezake; hori da bere Ni Ideala; baina, norentzat identifikatzen da pilotariarekin? Hau da Niaren Idealaren alderdia. Terapian zein ni idealekin identifikatzen den jakitea bezain garrantzitsua da Niaren Idealaren erregistro sinbolikoa kontuan hartzea. Lacanek, era berean, bereizi egiten ditu Nia eta subjektua. Nia irudimenezkoa da eta subjektua sinbolikoari lotua dago. Nia irudimenezkoa izango litzateke eta inkontzientea hizkuntza baten moduan egituraturik legoke. Inkontzienteak adierazleak gorputzean txertatzen ditu eta hitzak sintoma bihurtzen ditu; sintoma hitzez osaturik dago. Metafora batek osagai bat beste batez ordezkatzen duen bezala, sintoman ere osagai bat beste batek ordezkatzen du. Adibidez, gurasoek behin eta berriro errepikaturiko esaldi bat erreprimitzen da eta haren ordez sintoma organiko bat agertzen da. Gorputzean txertaturiko hitza bezala har liteke sintoma. Horregatik, sintoma bat desagerrarazi nahi badugu, adierazleen katearekin lotu beharko ditugu ideia erreprimituak. Gurasoei sarritan entzun dizkiegun esaldiekin lotzen ditugunean desagertzen dira sintomak. Hitzen sarean sartzea lortzen dugunean, desager daiteke sintoma. Hitza edo hizketa eta hizkuntza bereizten ditu Lacanek. Hizkuntza egitura abstraktu bat diferentzien sistema bat den bitartean, hitza ekintza bat da. Hizketaksubjektua eta bestea eskatzen ditu;hizkuntzak, berriz, ez du subjekturik suposatzen. Hitzak edo hizketak toki bat ematen dio hizlariari. Baina, hitzek daramatzaten esanahiek kontrol kontzienteari ihes egiten diote. Hitzaren atzean, beredesirarenezagutza lortu nahi duen subjektua dago. Baina, hitzak berak blokeatu egiten du ezagutza hori. Ezagutzeak Bestearen existentzia suposatzen du: entzungo zaion leku bat eta ezagutuko duen leku bat da Bestea. Hizkuntzaren lekua da Bestea: hizlariarengandik at eta hizlariaren barnean dago aldi berean hizkuntza. Diferentzien sistema formal bat da hizkuntza. Hasieran, Lacanentzat, irudiaren erregistroan besterentzen zen subjektua; baina, gerora, hizkuntzaren munduan ere gertatzen zen besterentze hori; izan ere, identitatea emango zion zerbait bezala ulertu ordez, identitate hori blokeatzen zuen zerbait bezala ulertzen baitzuen hizkuntza. Gure premiakadierazteko hizkuntza erabiltzen dugunean, beste erregistro batera pasatzen gaitu; premiaren objektua deuseztatu egiten du hizkuntzaren erabilerak; garrantzia duena ez da orain premia asetzeko objektua, maitasunaren adierazlea baizik. Adibidez, haurrak amari gozokia eskatzen dio; eskatzen dion unetik, goxoki premia bigarren mailara iragaten da, orain garrantzia duena berak eskatutakoa amak emango dion ala ez jakitea baita; hau da, amak bere maitasuna nola adieraziko dion.Eskaerakezkutatu egiten du premiaren objektua. Eskaera maitasun eskaera denez, asebetetzea ezinezkoa izaten da. Desirak, berriz, premia ezkutatua mitikoki errepresentatzen du. Eskaeraren atzean gordetzen da desira. Eskaera, objektu baten eskaera izaten da; desira, berriz, ezerezaren desira. Anorexikoaren desira, jateari uko egitean, eskaeratik harantzago doa. Eskaeraren eta desiraren artean tirabira sortzen da; amaren jateko eskaeraren aurrean, alabaren ukazio sinbolikoa dago, ezer ez jateko desiran zentratua. Desira eta nahikaria bereizten ditu Lacanek. Nahikaria subjektuak kontzienteki lortu nahi duen zerbait da; desira, berriz, kontzientziak galerazia dauka. Adibidez, zu basamortuan bazaude eta egarri bazara, portzelanazko ontzi batetik ura edatearekin amets egin dezakezu. Ametsaren bidez, zure nahikaria betetzen duzu: ura edatea. Baina, nahikari hori atzean dagoen desiraren mozorro bat da. Zergatik hartu du nahikari horrek portzelanazko ontziaren forma. Edari premia portzelanazko irudi horretan antzaldatu duen distortsio prozesua desirari dagokio. Hizkuntza mezuak transmititzeko erabiltzen dugu, baina informazio erredundantea ere garraiatzen du. Desiraarrantzatu nahi badugu hizkuntzaren sarean,erredundantziazkoguneeta xehetasun horietan jarri behar dugu arreta, eta ez mezuan bertan. Adibidez, “ura” eskatu ordez, “urez betetako portzelanazko pitxarra” esaten badugu, xehetasun horietan jarri behar dugu arreta. Desira distortsio prozesu izanik, desiraren objektua objektu absente bat da:amaren faloa. Zakila eta gabeziaren ideia elkartzen badira, horra hor faloaren esanahia. Zakila galdu dezakeela eta atal hori ez duen jendea badagoela pentsatzen badu pertsona batek, galeraren ideia atal horri loturik geratzen da. Aurrerantzean ez da zakila izango, baizik zakila + absentziaren ideia. Horregatik, desiraren objektua, amarengan bilatu nahi dena, ezin da ikusi. Desiraren Grafoan Nia eta bestearen irudia bereizten ditu Lacanek. Ispiluko irudiarekiko harremanak hizkuntzari lotuak daude. Baina, haurrak ez du amak esandakoa ulertzen; hizkuntzaren bestetasuna edo arroztasuna gauza nabaria da haur txikiarentzat; haurrari esanahiak ezarri egiten zaizkio. Helduaren hitza eta jokaera ez dira beren esanahiera mugatzen; beti dago ulertzen ez dugun zerbait. Bestearengan beti dago zerbait ulertzen ez duguna, bere desirari dagokiona. Zerbait adierazteko ezintasunaren adierazleaz hitz egiten du Lacanek Lacanentzat, neurotikoak amaren faloa izan nahi du. Baina, amaren desira bere semearengandik harantzago doa, bere semeak ezin du ase. Prozesu edipiarra ongi garatzen bada, haurrak uko egingo dio amaren faloa izateari; irudimenezko objektu izateari utziko dio faloak, falta denaren adierazle izateko. Faloa adierazle bat da, eta ez du zerikusirik zakila edukitzearekin edo ez edukitzearekin. Ez daukagunaren desira da, eta horrek ez dauka zerikusirik irudimenezko objektu bat edukitzearekin edo ez edukitzearekin. Ediporen konplexua gainditzean, amarekiko harreman zuzena gainditu eta sare sinbolikoan sartzen da haurra. Haurra saiatzen da amaren desira-objektu edo falo bihurtzen, sedukzio jokoen bidez; baina uko egin behar dio irudi horien bidez ama erakartzeari. Hizkuntzaren munduan sartzen garenean galtzen duguna errepresentatzen du faloak; lortu nahi duguna galdu egingo dugu hitz egiten hastean. Haurrak hartuemanen sare sinbolikoan sartu behar du. Irudimenezko objektua itun baten objektu bihurtzen da; etorkizunean erabili ahal izango da. Etorkizunean erabiliko dena aurrez kendua izan da. Sexualitateak galera edo kendura suposatzen du. Prozesu edipiarrean amaren desira aitaren izenazordezkatzen da. Bere hitzaren bidez, aitari egiten dio aipamena amak. Aita ez da nahita-nahiez aita biologikoa, haurra amarengandik bereizteko funtzio sinbolikoa betetzen duen edonor izan daiteke. Haurra saiatzen da amari falta zaion objektua izaten, amaren faloa izaten. Faloa izatea irudimenezko jarrera da. Zikiramendua amaren faloa izateko etengabeko entseguari uko egitea da. Neurotikoek ez diote uko egiten amaren faloa izateari. Psikotikoarengan, berriz, ez da aitaren izena nagusitzen. Hitzek ez dute subjektuaren izaera osoa adierazten; aobjektuak ihes egiten dio hizkuntzaren besterentze horri.aobjektuak edo fantasmak eginkizun garrantzitsua betetzen du identifikazio inkontzienteetan, eta iman batek bezala bereganatzen ditu hainbat oroitzapen. Zenbat eta gehiago besterendu subjektua hitzaren sarean, are eta gehiago bereiziko da hitzetik,aobjektuarekiko fantasiazko harremanean babesteko. Sintomaren izaera argitzeko esanahia nahikoa ez denez, Lacanek fantasmaren nozioa agertzen du. Esanahiez eta fantasmaz osaturik egonen litzateke sintoma. Adierazle efektu baten eta subjektuak gozamenarekin duen harremanaren arteko uztarketa bat litzateke sintoma. Fantasmaren barnean kokatzen da aobjektua. Lacanentzat, gozamen falikoa ez da inoiz helmugara heltzen, ez da asebetetzen; huts egiten du, hondakin bezalaaobjektua sortuz; igurikapenaren eta aurkikuntzaren arteko aldea litzatekeaobjektua. Errealaren erregistroa Sinbolizatua ez den hura edo sinbolizazioari aurre egiten dion hura da erreala. Errealitateaimajinarioaren eta sinbolikoaren nahastura bat litzateke.Erreala, berriz, errealitatetik at utzia den hura da; zentzurik ez duena, kokatu ezin dezakeguna. Histerian, obsesioetan eta perbertsioetan errepresioak edo ukazioak jokatzen du; elementu bat erreprimituadenean, berriro itzul liteke adierazleen sarera edo mundu sinbolikora. Baina, elementu batforkluituadenean, aitaren izena ezabatua, baztertua eta kanporatua da eta ezin daiteke mundu sinbolikora itzuli; errealean bakarrik agertuko da, haluzinazioen moduan. Eldarnio psikotikoetan, aitatasunarekin lotutako gaiak agertzen dira. Aitatasun sinbolikoari egiten dio aipamena, baina horrelakorik ez dagoenez, pitzadura edo hutsune batekin aurkitzen da subjektua. Adierazle gabeziari, aitaren izenaren gabeziari, eta ondorenez, esanahien gabeziari aurre egin beharrean aurkitzen da subjektua. Adierazlerik ezean, adierazirik eta esanahirik ez dago. Eldarnio psikotikoak esanahi gabezia horrek utzitako pitzadura estali nahi du; munduari esanahi bat eman nahi dio. Eldarniozko esanahiek esanahi edipiarren tokia hartzen dute. Aitatasuna ez da maila sinbolikoan gertatzen; maila errealean agertzen da, herentzi eta oinordekotza gaiekin lotuta. Lacanek jouissancedeitzen duena, organismoari eramangaitza zaion gozamena da: gehiegizko kitzikapena edo gutxiegizkoa. Gozamena zerbait erreala da, sinbolizazioari eta esanahiari ihes egiten baitio. Jendeak behin eta berriro hutsegite berberak egiten ditu, errepikapenerako konpultsioak eramanda, sofritzeko interes handia duelako. Horregatik, terapiaren etsai handia gozamena da. Psikoanalisiaren esparruan, hizkuntza ezezik, gozamena ere badago; eta gozamena, esanahiari eta adierazleei ihes egiten dien neurrian, errealaren erregistroan mugitzen da. Lacanentzat garrantzi handia du hizkuntzaren eta gozamenaren arteko harremanak. Haur txikiak gehiegizko kitzikadura du organismoan; heziketak esango dio zer eta noiz egin dezakeen. Gorputzaren gozamena gutxiagotzen doa. Gozamena eskualde erogenoetan biltzen da, eta sintometan ere hondakin bezala gelditzen da. Zikiramendua gorputza erregistro sinbolikoan kokatu eta gozamenetik hustea da. Galeraren eta absentziaren ideia sartzen ditu zikiramenduak. Azkenik, hizkuntzak berak ere badu gozamen mota bat den alderdi bat. Badago beste adierazleekin loturarik ez duen adierazle bat. Esanahi efektuez gain, gozamen efektu zuzena ere badu hizkuntzak.  5. KOMUNIKAZIO ANALOGIKOA Sarrera Besteekin komunikatzeko prozesuanedukimaila etaharremanmaila bereizi ohi ditugu. Eduki maila informazioaren prozesaketadigitalarekinerlazionaturik dago eta maila kontzienteko komunikazioaren interpretazio logiko-unibokoa ahalbidetzen du. Harreman maila, berriz, prozesaketaanalogikoariloturik doa, eta interpretazio digital uztarrezinak dituen maila inkontzienteari dagokiona da. Mezu digitalak eta analogikoak batzuetan elkar indartzen dute eta, halakoetan, benetakotzat hartzen dugu igorlearen mezua. Beste kasu askotan, mezu kontrajarriak bidaltzen dizkigute; mezu analogikoak indargabetu, zentzuz aldatu edo ezabatu egiten du mezu digitalak zioena. Giza harremanetan bestearen mezua zuzen jaso eta haren interpretazio digital zuzena egiteko, beharrezkoa da, beraz, komunikazio analogikoaren erregistroak ezagutzea. Kinesikarenekarpenei esker, aurpegiaren adierazpenak, gorputzaren jarrera eta keinuak egituretan nola antolatzen diren eta giza elkarreragina nola arautzen duten jakin dezakegu; berbazko hizkuntzaren eta berbazkoa ez denaren arteko desadostasunak antzeman ditzakegu; besteak beste, hitzez gezurra esatea gorputz hizkuntzez esatea baino errazagoa dela jakin dezakegu. Bide honetatik, ikusmenaren bidez bestea nola hautematen dugun aztertuko dugu:begietatiko sarbideenazterketanoinarrituta, gure solaskidearen errepresentazio sistemak nola hauteman ditzakegun; edo ukimenaren nahiz usaimenaren bidez besteen jarrera eta egoerak nola antzematen ditugun.Proxemikariesker, gure solaskideak espazioan gurekiko hartzen duen jarrera, distantzia edo orientazioaren arabera, haren gurekiko jarrera, hurbiltasuna, urruntasuna, nagusitasuna edo menpekotasuna antzeman ditzakegu.Paralengoaiariesker, hizkuntz edukia janzten eta modulatzen duten ahotsaren inflexio, erritmo, tonu eta kadentziek mezu digitalari matiz ezberdinak nola ematen dizkioten aztertzen dugu. Mezuaren edukia eta forma bereizten ari garen honetan, mezu- igorlearentestuinguruarengarrantzia ere agerian jarri behar da. Mezu igorleak esparru jakin batean kokatzen du bere mezua, eta esparru edo testuinguru horretatik indar gehiago edo gutxiago jasoko du: mezuaren alderdi batzuk indartu nahi ditugunean, testuinguruari halakoxe antolamendua ematen diogu. Komunikazio analogikoaren barruan, toki garrantzitsua merezi dute, baita ere,haptikakedo ukimenaren munduaren azterketak,usainenbidezko komunikazioak, gorputzarenitxurarenbidezko komunikazioak eta besteenganinpresioaksorrarazteko darabiltzagun baliabide ezberdinek. Guzti honekin lotuta, mezuaren igorlearenjanzkera, orrazkera,makilaia, tatuaia eta bitxiengarrantzia azpimarratzekoa da. Mezu digitalak esanahi bat edo beste hartuko du testuinguratze horren arabera. Esaten dugunaren interpretazioa, esateko moduaren, hurbiltasun-urruntasunaren, jarrera edo keinuen eta testuinguruaren arabera aldatzen bada, idazten dugunaren edukiaren esanahia ere, idatziaren forma grafologikoarenarabera modula daiteke. Gure eskuizkribuaren edukia orrialdean zehar nola banatzen dugun, idatz-lerroei zer-nolako orientabidea ematen diegun, hizkien eskualde ezberdinek zer-nolako neurriak dituzten, hizkien makurdura zenbaterainokoa den eta idazkeraren beste zenbait alderdi kontuan hartuta, berbazko mezu digitala testuinguru analogiko baten barnean koka dezakegu, mezuaren interpretazio egokiagoa eta osoagoa lortzeko. Eskuizkribuak transmititzen duen mezu digitalaren osagarri analogiko testuinguratzaile bezala hartzen ditugu honako hauek: Tentsio gogor angelutsua duen idazkera erresistentziaren adierazgarri bezala interpretatzea eta tentsio suabe kurbatsua duen idazkera, sozializazio mailaren agerpen bezala jotzea. Idazkera garaia goranahiaren adierazgarri bezala eta idazkera baxua ideial gabeziaren agertzailetzat hartzea. Idazkera hedatua jarrera kanporakoiaren adierazgarritzat eta idazkera estua, sentimenduen zapalkuntzaren adierazle bezala interpretatzea. Marrazki eta irudien sintaxiaetakoloreenerabileraren esanahia ezagutzea ere beharrezkoa da, marrazkiaren eta irudiaren mezu aitortua etamezu subliminalanola uztartzen diren jakiteko. Ildo horretatik, angeluaren, kurbaren edo norabide horizontal- bertikalaren esanahiak edo margoen konbinaketarena ezagutzea beharrezkoa da, irudien mezuak sakonetik ulertzen hasteko. Azkenik, bukatzeko,sedukzioarenhizkuntzari dagokionez, gaur egungo irudiaren eta publizitatearen munduan mezuak ez doaz ikuslea arrazoiaz konbentzitzera, hura irudi mugikorrez atzipetzera baizik. Interesatzen dena ez da sakoneko egia ezagutzea, azaleko bereizgarri batekiko atxikimendua baizik, joko metonimiko batez zati horren berezitasunak osotasunari transferitzeko. Ez-berbazko komunikazioaren alderdiak Beste pertsonekin harremanetan ari garenean, garrantzitsua da hitzen bidez adierazten duguna edo jasotzen duguna. Baina, guk bestea hautemateko edo besteak gu hautemateko moduan, berbazkoa ez den komunikazioa are garrantzitsuagoa da. Komunikazio bakoitzak du “eduki” alderdi bat, eta “agindu” edo “harremanezko” alderdi bat. Berbazkoa ez den komunikazioak, metakomunikazio edo harremanezko alderdia ukitzen du batez ere: “ Nonverbal relational communication can be seen to serve this latter metacommunicative function in that it tells one how to interpret other, copresent messages within the contest of the relational definition that exists” (Burgoon, J.K., 1994: 229). Gizakia ezin dela komunikatu gabe egon esaten zuen Watzlawickek. Hartzaileak bestearen jokaera mezua dela pentsatzen badu edo mezutzat hartzen badu, jokaera komunikazioa dela esan dezakegu. Zentzu honetan, ez-berbazko jokaera oro komunikaziotzat har liteke. Hartzailearen ikuspegia hartzen da komunikazioaren definizio honetan. Ikuspegi honetatik, hartzailea izango da jokaera mezu bihurtuko duena. Igorlearen ikuspegia hartzen bada, berriz, igorleak nahita egindako ekintzek bakarrik osatuko lukete komunikazioa. Igorlearen eta hartzailearen ikuspegien elkarreragina kontuan hartzen badugu, igorleak eta hartzaileak jokaera bat intentzio gabe egina izan dela onartzen badute, ez da komunikazioa izango; igorleak eta hartzaileak negoziatu egiten dute esanahia, elkarreraginaren testuinguruan. Nolanahi ere, ez da erraza erabakitzea zein ez- berbazko jokaera diren borondatezkoak, eta zeintzuk diren nahigabekoak. Gainera, jokaera batek komunikazio izateko borondatezkoa izan behar duela esatea, ez da ikertzaile askok onartutako irizpidea. Hartzailearen eta igorlearen ikuspegiak aldebatera utzita, mezuaren ikuspegitik ari denak jokaeran jartzen du arreta; gizartean onartutako kode sistema osatzen duten ez-berbazko jokaeratan jartzen du arreta: “ I define nonverbal coomunication as those behaviors other than words themselves that form a socially shared coding system; that is, they are typically sent with intent, typically interpreted as intentional, used with regularity among members of a speech community, and have consensually recognizable interpretations”(Burgoon, J.K., 1994:231). Jarraian, ez-berbazko komunikazioaren alderdi ezberdinak aztertuko ditugu. Baina, azterketa zehatzari ekin baino lehen, aipa ditzagun alderdi horiek: a) Kinesika: gorputzaren jarrerak, aurpegiaren adierazpenak, soinenbor eta soin adarren mugimenduak, keinuak, jarrera eta begirada aztertzen ditu. b) Paralinguistika: hitzezko jokaeraren ez-berbazko alderdiak biltzen ditu: ahots tonua, ozentasuna, solasaldiaren erritmoa, pausaldiak, gorabeherak eta abiadura. Nola esaten denari begiratzen dio, eta ez esaten denari: ahotsaren altuera, erritmoa, oihartzuna, intzirina, eztula, tonua, pausaldiak, soinu arrotzak. c) Itxura fisikoa: jantziak, orrazkera, usaina, kosmetika, adornuak, tatuaiak. d) Proxemika: espazio pertsonal eta sozialaren erabilera eta egituraketaren inguruan sortzen diren arazoez arduratzen da, hala nola, elkarreraginerako distantzia eta gizakiaren barruti-jokaera. Proxemikan aztertzen da aulkien banaketa edo osagai arkitektonikoek harremanetan duten eragina. e) Haptika: ukimenaren erabilera. f) Kronemika: denboraren erabilera (puntualitatea, itxarote denbora, norbaitekin egondako denbora...). g) Artefaktoak: erabiltzen diren objektuak. h) Gorputza bera ere eboluzioaren buruan eskuratu duen formaren bidez komunikatzen du. Gorputzaren formari dagokionez, eskualde batzuetako pertsonek elkarren antza hartu dute eboluzioaren buruan. Familia bateko kideek ere, sarritan elkarren antza hartzen dute. Haurrak bere identifikazio poloa den gurasoaren antza hartzen du sarritan, fisikoki ere. Senar-emazteek sarritan elkarren antza hartzen dute. Giza elkarreraginean eragin nabaria du ez-berbazko komunikazioak.Gorputz adierazpenez ekoizten diren mezu asko inkontzienteki komunikatzen dira. Berbazkoa ez den hizkuntzaren bidez mezu asko ekoizten dira, eta mezu kopuru guzti horren zati bat bakarrik jaso dezake pertsona batek. Elkarreraginean sortzen diren mezuen ze portzentai komunikatzen den hitzez eta ze portzentai gorputz hizkuntzez aztertzen hasita, Mehrabianek zion, jasotzen dugunaren %7a bakarrik datorkigula berbazko hizkuntzatik, %38a, ahots tonutik jasotzen dela, eta %55a, ez-berbazko hizkuntzatik; baina, badirudi, garrantzi desproportzionatua ematen diola ez-berbazko komunikazioari: “A much-repeated estimate in the popular literature is that 93% of the meaning in an exchange comes from nonverbal cues, leaving only 7% to be borne by the verbal utterance (Mehrabian & Wiener, 1967). Unfortunately, this estimate is based on faulty analysis (see Burgoon, Buller, & Woodall, 1989; Hegstrom, 1979), but its widespread citation has led many to believe that all estimates of nonverbal communication´s importance are grossly exaggerated”(Burgoon, J.K., 1994:234- 235). Dirudienez, Birdwhistellen iritzia egiatik hurbilago dago. Autore honen arabera, gizarte situazio batean sortzen den esanahiaren % 60-65 ingurua zor zaio ez-berbazko komunikazioari. Iritzi hau enpirikoki oinarritu ez bazuen ere, geroztik eginiko ikerketen meta-analisiekin bat dator: “Although he offered no empirical evidence of this assertion, it is squarely in line with an estimate derived from meta-analysis of 23 studies showing that approximately 31% of the variance in meaning can be attributed to the verbal channel...” (Burgoon, J.K., 1994: 235). Bi pertsona elkarrekin solasean ari direnean, berbazko komunikazioaren ekarpena heren bat baino gutxiago da; komunikazioaren bi herenak berbazkoa ez den hizkuntzaren bidez ematen dira (Musitu, 1993:85). Marco Aureliok esaten zuen, jainkoek hizkuntza gizakiei eman bazieten, beraien pentsamenduak agertzeko baino areago, pentsamenduak gorde zitzaten eman zietela. Izan ere, gizakiak ez du pentsatzen duen guztia esaten; pentsatzen duena ezagutzeko bere gorputz hizkuntzara jo behar da. Baina, gizakiak pentsatzen edo ezagutzen duen guztia esango balu ere, harremanetarako garrantzitsuak diren alderdi asko ez genituzke ezagutuko. Giza errealitatearen alderdi ezkutu asko norberak ere ez baititu ezagutzen. Horrela bada, norberak ezagutzen duenaren alderdi bat besteei ere ezagutarazten zaie, eta beste alderdia ezkutuan gordetzen da. Baina, bada norberak ezagutzen ez duenaren alderdi bat, besteek ezagutzen dutena. Eta, azkenik, bada, norberak eta besteek ezagutzen ez duten errealitate bat. Errealitate ezezagunaren aspektu ezkutuak ezagutzeko baliatzen gara gorputz mugimenduez, biotipoez, paralengoaiaz, proxemikaz, haptikaz, kronemikaz eta abarrez. 5. 1. Kinesika Gorputzaren jarrerak, keinuak eta aurpegiaren adierazpenak aztertzen ditu kinesikak, baina ez ditu unitate isolatu bezala ikertzen, egitura antolatu bezala baizik. Birdwhistellen arabera, “ kineak” edo mugimendu txikiak “kinematan” antolatzen dira. Kinemak izango lirateke berbazkoa ez den komunikazioaren oinarrizko unitateak. Kinemak, berriz, “kinemorfemetan” antolatzen dira; kinemorfema hauek, komunikazioaren egitura zabalagoak dira. Kineak atomoak bezala izango lirateke, eta kinemak, molekulak bezala; kinemorfemak, berriz, molekulaz gaineko egiturak bezala izango lirateke (65. marrazkia). Adibidez, “begia ixtea” kinema litzateke, baina “begi itxiak” esanahirik ez luke berak bakarrik; esanahia edukitzeko, kinemorfema batean integratu behar du, adibidez, “bekain zimurtua” kinemarekin eta “beheranzko ahoa” kinemarekin batera; hiru kinema horien integrazioak “tristura” kinemorfemaren eraketa ekar dezake. Nolanahi ere, mugimenduen mezuak testuinguruaren arabera interpretatu behar dira; esanahi bat edo beste testuinguruaren arabera hartuko dute.                          65. marrazkia  Kinesikaren barnean, gorputz jarrera, keinuak, begirada eta antzeko alderdiak aztertzen dira. Baina, Flora Davisek esaten duen bezala, inoiz ez dugu edukiko keinu inkontzienteen esanahiaren hiztegi fidagarririk, testuinguruaren arabera aldatuko baita beti ere haien esanahia (F. Davis, 1982: 48). Guk egingo ditugun gorputz jarrera eta keinuen interpretazioak, beraz, hipotesi interpretatzailearen zentzuan hartu behar dira; jarrera edo keinua inguratzen duen testuinguruaren arabera egiaztatu edo gezurtatuko diren hipotesi interpretatzaile bezala ulertu behar dira. Ez-berbazko komunikazioa komunikazio analogikoa da; beraz, bere esanahiaren interpretazio logiko-unibokorik ez dago. Esanahi bat baino gehiago har ditzake, kultur testuinguruaren arabera. Ez-berbazko komunikazio baten esanahia bere testuinguruak ematen diona izango da. Keinu bat interpretatu nahi badugu, beraz, komunikazio sistema osoaren barnean, keinugilearen nortasuna eta kultur testuingurua kontuan hartuta egin behar da. Kodea, testuingurua eta esanahia komunikazio gertaera beraren aurpegi ezberdinak dira. Testuinguru aberatsean ematen den mezua komunikatzean, informazio gehiena testuinguruak berak ematen du. Testuinguru txiroan ematen den mezua komunikatzean, berriz, kode explizitoak emango du informazio gehiena. Testuinguru txiroan ematen den komunikazioa ez da testuinguru aberatsekoa bezain bizkorra eta ekonomikoa, informazio explizito gehiago ematea eskatzen baitu. Gorputz jarrera aztertzean, gorputzaren osagaien orientazioa begiratzen da; gorputzak edo bere zatiek beste pertsonekiko duten orientazioa, edo gorputzaren zati batek beste zatiekiko duen orientazioa. Eta, noski, jarrera hori zein testuingurutan ematen den begiratzen da. Gorputzaren jarreraren bidez, batez ere, eduki afektiboekiko informazioa jasotzen dugu beste pertsonarengandik. Pertsona baten emozioak bere jarreren modulazioari loturik doaz, jarrera sistemak bezala har baitaitezke emozioak. Berbazko elkarrizketaren ondoan, jarreren elkarrizketa tonikoa soma daiteke bi solaskide hizketan ari direnean. Harremanari buruzko jarrera itxia dagoenean, jarreraren zurruntasun tonikoa ere nabarmena izaten da. Gorputz jarreren aldaketek komunikazioaren etapak zedarritzen dituzte; jarrera aldaketek jokaeraren korrontea zatikatzen dute eta komunikazio unitateak markatzen dituzte. Unitate bat amaitu dela edo beste bat hastera doala esateko balio dute. Edonola ere, jarreren esanahia testuinguruaren araberako izango da. Gorputz jarrera eta mugimenduen bidez, eta, oro har, ez-berbazko komunikazioaren bidez, mezu mota asko bidal daitezke: laguntasuna, etsaitasuna, bazterketa, konfiantza, sakontasuna, azalekotasuna, emoziozko kitzikadura edo aktibazioa, patxada, antzekotasuna, kontrola, formalitatatea, lanerako orientazioa. Bi pertsonek elkarrekiko intimitatea agertu nahi dutenean, gorputzak hurbil jartzen dituzte, norabide zuzenean orientatuta, aurrerantz makurtuta, jarrera irekian. Harreman intimoetan murgilduak daudenek, elkarri sarritan begiratzen diote eta sarritan elkar ukitzen dute, baita eskualde intimoetan ere; aurpegiaren adierazpen animatu eta irribarretsuak, bestearengan zentraturiko mugimenduak eta bestearengan ispilaturiko mugimenduak sarritan erabiltzen dituzte: “Le degré d´intimité est fonction de cinq paramètres qui, dans l´ordre de leur saturation vis-à-vis du résultat total, sont le toucher, la distance entre les individus en communication, le degré d´inclination du cops en avant (angle des épaules par rapport à la verticale), la durée du contact visuel, l´orientation des corps (angle entre le plan perpendiculaire à la ligne des épaules de l´émeteur et le plan médian du receveur)” (Corraze, 1992: 155). Nagusitasun jarrera agertu nahi duenak, bularra aurrerantz atera eta bere gorputzaren tamaina handitzen du; hanka bat aurrerantz flexionatu eta lurralde zabalagoa hartzen du, burua tenteago duela toki altuagoan jartzen da eta besoak mehaketan dituela, toki zabalagoa hartzen saiatzen da. Menpekotasuna, berriz, burua albora okertuz eta eskuen ahurrak erakutsiz agertzen da. Energia eta entusiasmoa agertzeko, jarrera arretatsua eta tentea hartzen da. Harrotasuna adierazteko, gorputza eta burua tente, bularra kanpoan eta sorbaldak atzealderantz jartzen dira. Jarrera seduzitzailea hartzeko, hipertoniazko jarrera, hankak goian gurutzatuta, oinak luzatuta, bularra aurrerantz, burua atzerantz botata jartzen da emakumea: “L´attitude de séduction propre à la femme, avec une hypertonie caractéristique, jambes croisées haut, pieds en extension, poitrine en avant, tête rejetée en arrière, et dont la singularité appétitive a conduit l´argot américain à la qualifier de cheese-cake, est reconnue de tous” (Corraze, 1992: 146). Jarrera zurrunak, deserosotasuna eta urduritasuna adierazten ditu; jarrera kizkurtuak, beheraldia adierazten du. Hurbilketa jarrera edo jarrera arretatsua, gorputza aurrerantz makurtuz adierazten da. Bazterketa edo errefus jarrera, gorputza bestearengandik bestaldera biratuz. Harrotasun, burua, enborra eta sorbaldak hedatuz. Jarrera depresiboa, burua enborrerantz makurtuz eta sorbaldak kizkurtuz: “On aboutit ainsi à l´attitude d´approche (ou attitude attentive) avec l´inclinaison du corps en avant; à l´attitude de rejet (ou de refus, de répulsion) avec le corps qui se détourne d´autrui; à l´attitude d´expansion ( ou d´orgueil, d´arrogance, de dédain) où la tête, le tronc, les épaules sont en extension; à l´attitude de contraction (dépressive ou d´abattement) avec la tête fléchie sur le tronc et les épaules tombantes”(Corraze, 1992: 151). Gorputz hizkuntza ezagutu nahi duenarentzat toki ona da hondartza. Erdi biluzik edo biluzik, gizon bat eta emakume bat elkarrenganatz doaz; nahikoa hurbiltzen direnean elkarrengana, jarrera aldaketa nabaria egiten dute, sarjentuak “Fermu!” esatean erreklutekin gertatzen den bezala: gorputzak luzatu, burua tente, bularrak aurrera eta sabela barrura, bizkarrak gorantz, ipur masailak tentsatu. G orputzak zuzentzen dira eta fermuagoak, gihartsuagoak dirudite, jarrera erotikoagoa hartzen dute, ekintza sexualerako prestatuko balira bezala. Aurpegiak irmotzen, bularrak puzten eta sabelak ezkutatzen dira; benetako lifting bat, benetako gaztetze bat gertatzen da.Behin elkar gurutzatu eta gero, berriro erlaxatu egiten dira, jarrera naturala hartuz (Pease, A., 1988: 137). Gorputzaren orientazioa garrantzitsua da gorputz jarreraren barruan. Aurrez- aurre dugun pertsonarekiko gure gorputzak eratzen duen angelua adierazten du orientazioak. Zenbat eta jarrera zuzenagoa hartu bestearekiko, are eta hurbiltasun edo interes gehiago agertzen da harekiko. Gorputz jarrera izan daiteke biltzailea edo ez-biltzailea; adibidez, bikote bat solasean ari bada, hirugarren pertsona batekiko jarrera biltzailea edo baztertzailea har dezakete. Gorputz jarrera izan daiteke aurrez-aurrekoa edo paraleloa; hau da, elkarri begiratuz jartzen dira bi pertsona, edo hirugarren bati begiratuz. Gorputz jarrera izan daiteke adostasunekoa edo desadostasunekoa; bi pertsonen jarrerak antzekoak direnean, jarreren bidez rolei buruzko identitatea agertzen dutenean, adostasuneko jarreraz hitz egiten da. Corrazek dioen bezala (1980), familia- psikoterapietan sarritan ikusten dugu haur bat gurasoetako batekiko adostasunezko jarreran, eta beste haurra beste gurasoarekiko adostasunezko jarreran. Harreman onaren edo identifikazioaren adierazgarri izaten da jarreren adostasuna. Besteen aurrean burua eta gorputza okertzea deferentzia ezaugarriak dira. Tradizionalki, emakumeek esanguratsuki gehiago okertu izan dituzte beren gorputzak, gizonezkoek baino. Era berean, hiritar beltzek esanguratsuki gehiagotan okertzen zituzten beren gorputzak iragarkietan. Eta heldu gazteek esanguratsuki gehiagotan, heldu zaharrek baino. Bestearen aurrean makurtzen garenean, bestearen gehiagotasuna adierazten dugu (1. marrazkia). Baina esaera zaharrak dio, gehiegi makurtzea ez dela ona, norbere ipurdia agirian uzten delako.          1. marrazkia  Gorputzaren keinuen artean, honako hauek bereizten dituzte Ekman eta Friesenek, Efronen sailkapenari jarraituz: - Esanahi espezifikoa dutenkeinu enblematikoak: hitzezko itzulpen zuzena duten ezberbazko ekintzak biltzen dituzte: “Emblems are those nonverbal acts which have a direct verbal translation, or dictionary definition, usually consisting of a word or two, or perhaps a phrase” (Ekman eta Friesen, 1981:71). Keinu enblematikoen adibideak: agurtzeko eskua mugitu, garaipena adierazteko erpuruaz eta hatz erakusleaz “V”-a egin, haserrea adierazteko ukabila itxi eta astindu (6. marrazkia), adostasuna agertzeko burua makurtu, asperra adierazteko aharrausi egin, norbere buruaz beste egitea adierazteko bekokian hatz erakuslea jarri, jatea adierazteko eskua ahora eraman, egiatitasuna adierazteko eskuahurrak erakutsi, besteen onarpena adierazteko txalo jo, gaitzespena adierazteko erpurua jaitsi (2. marrazkia).     2. marrazkia      6. marrazkia  Ulerterrazenak diren ezberbazko jokaerak dira enblemak; berbazko komunikazioa zaratak, distantziak, gortasunak edo kanpoko beste zirkunstantziren batek eragozten duenean erabiltzen dira sarritan enblemak. Enblemak gorputzaren edozein zatik ager ditzake, batez ere eskuek edo aurpegiak agertzen badituzte ere. Enblema asko kultura bateko enblema bereziak dira, eta kultura horretatik at ezin daitezke zuzenki interpretatu. Enblema batzuk ikonikoki kodetuak dira, eta beste batzuk arbitrarioki kodetuak. Ikonikoki kodetuak direnek, antzeko interpretazioa edukiko lukete kultura ezberdinetan. Arbitrarioki kodetuak diren enblemak, berriz, modu bereizian interpretatuko lituzkete kultura bakoitzeko kideek. Kultura ezberdinetan interpretazio bera duten enblemak, jateari, amodioa egiteari, lo egiteari, ibiltzeari eta antzeko jarduerei loturikoak dira. Kultura bakoitzari espezifikoak zaizkion enblemak jarduera kognitibo konplexuagoei loturikoak lirateke. - Esaten ari dena ilustratzeko erabiltzen direnkeinu ilustratzaileak: hitzezko komunikazio garaian gertatzen dira eta esaten ari dena ilustratzeko, hitz edo esaldi bat azpimarratzeko, objektuak seinalatzeko edo gorputzaren ekintza bat errepresentatzeko erabiltzen dira: “gestures that accompany and clarify the verbal stream” (Burgoon,J.K.1994: 240). Hizketaldiaren eta gorputz mugimenduaren arteko sinkronia adierazten dute. Keinuak ez ditu zoriz egiten hizlariak; sistema bera osatzen dute hitzek eta keinuek, eta elkarri loturik doaz. Adibidez, “estua dela” esaten ari garenean, aldi beran esku biak elkarren ondoan jartzen dira (4. marrazkia); “han” dagoela adierazteko, hatz erakusleaz seinalatzen da (7. marrazkia); “zabala” dela adierazten ari garenean, besoak zabaldu eta esku bien ahurrak elkarren aurrez aurre jartzen dira (5. marrazkia).     3. marrazkia 4. marrazkia          5. marrazkia 7. marrazkia  Hitzez esandakoa errepikatu, ordezkatu, kontraesan, azpimarratu edo gehitu dezakete ilustratzailek. Ez dira keinu enblematikoak bezain deliberatuki erabiltzen: “The person using an illustrator may be slightly less aware of what he is doing, and his use of illustrators may be somewhat less intentional” (Kendon, 1981: 77) . Aurrez-aurreko elkarrizketan, situazio zailetan edo berotuta gaudenean, ilustratzaile gehiago erabiltzen dira. Mediterraneo inguruko lurraldeetan ilustratzaileak asko erabiltzen dira elkarrizketetan; hego-europar edo arabiar bati eskuak lotzea, mihia lotzearen antzekoa litzateke. Ilustratzaileak imitazioz ikasten dira sarritan kultura baten barnean, baina eskolan ere irakats litezke; jendaurrean hitz egin behar duenari ilustratzaileak erabiltzen irakatsi izan zaio sarritan. Ilustratzaile motak aldatu egiten dira kulturatik kulturara, eta etniatik etniara. - Solaskideen arteko elkarreragina arautzen dutenkeinu arautzaileak: hitz egiten edo entzuten ari denak egiten dituen mugimenduak dira, elkarrizketako eskuhartzeak arautzeko helburuz egiten direnak. Hitz egiten hasteko, jarraitzeko edo amaitzeko, hitzak errepikatzeko, txanda uzteko, presa emateko eta abar erabiltzen dira. Hauen artean sartzen dira: agurtzean eskua ematea, bizkarrean jotzea, musu edo besarkada ematea; agurtzean, buruaren alborako mugimenduak, mugimendu bertikalak edo bekainen mugimenduak egitea; ez dela entzuten adierazteko, belarriaren atzean eskua jartzea; denbora amaitzen ari dela adierazteko, erlojuari begiratzea; elkarrizketa denbora amaitu dela adierazteko, norbere gauzak bildu eta ordenatzea; presa emateko eta hitz egitea amai dezan adierazteko, buruaren makurdura bizkorrak egitea; hitz egiten jarrai dezan eta esaten duena interesgarria dela adierazteko, buruaren makurdura geldiak egitea; norbere txanda amaitu dela adierazteko, ahotsa beheratzea, azken silaba luzatzea eta begiak nahiz burua jaistea. - Premiak asetzeko, sentimenduak eta emozioak kontrolatzeko edo harreman sozialak garatzeko eratu direnkeinu moldatzaileak;ikaskuntza egoeretan egiten ditugun jokaera moldakorrak dira: premiak asetzen ikastean, zirrarak kontrolatzen ikastean, ekintza bat egiten ikastean. Pertsonaren barne-herstura gehitzean ugaritu egiten dira keinu auto-moldatzaileak;tentsio situazioetan erabiltzen dira: “Autistic actions such as scratching or rubbing the self, picking at clothing, or manipulating objects that relieve private, personal needs but may used to show disrepted (such as filing fingernails in a miting)” (Burgoon,J.K.1994: 240). Hauen artean sartzen dira, zirraren adierazle diren aurpegiko irribarreak, aurpegi gorritzeak eta zurbiltzeak, min keinuak, eskuak igurztea, ukabilak ixtea; haserrea adierazteko, ukabilez eskuahurra jotzea; eta baita beste keinu automanipulatzaile batzuk ere: sudurrean hatza sartzea, hazka egitea, ilea edo bizarra kiribilkatzea, azkazalak hozkatzea, hanka bat bestearen gainean jartzea, jantzi-zatiak eskuztatzea, gorputz dardara eta abar. Keinu moldatzaile hauek pertsona bakarrik dagoenean agertzen dira garbiena; baina, elkarreraginean ere ager daitezke: norbaitek gezurra esatean, ahora eskua eramatea edo zalantza situazioetan burua eskuilatzea. Ekmanen arabera, aurpegiko keinu moldatzaileek zirrararen izaerari buruzko informazioa ematen digute; gorputzeko keinu moldatzaileek zirrararen intentsitateari buruzko informazioa ematen digute. -Afektu erakusketa: zirrarazko egoeren berri ematen duten aurpegiko, jarrerazko, ahotsezko edo ukipenezko jokaerak dira: “facial, postural, vocal, or tactile behaviors that convey primary emotional states” (Burgoon,J.K.1994: 240). Aurpegia da afektuen erakusketarako lehen gunea. Badirudi, lehen mailako afektu bakoitzarentzat aurpegiko giharreen mugimendu bereziak badirela. Lehen mailako afektutzat, honako hauek hartuko lirateke: zoriontasuna, sorpresa, beldurra, tristura, haserrea, atsekabea eta interesa (8. marrazkia).      8. marrazkia Lehen mailako afektu hauek kultura ezberdinetan aurpegiko gihar berberak kitzikatzen badituzte ere, afektuak kitzikatzen dituzten kinadak, afektuekin nahasten diren beste afektuak, afektuen erakusketak eta afektuen erakusketaren ondorenak aldatu egiten dira kulturatik kulturara. Afektuen erakusketak informazio gehiago ematen du pertsona batez, haren enblema edo ilustratzaileek baino; baina, afektu bakoitzaren erakusketak baino informazio idiosinkrasiko gehiago ematen du pertsona bakoitzaren afektuen nahasketak edo afektuen segidak. Aurpegiko keinuak elkarreraginen arautzaile bezala erabiltzen dira. Izugarrizko mugimendu ezberdin pila egin ditzakegu aurpegiko giharreez. Zenbait mugimenduk informazio emozional eta jarrerazko informazio nahiko garbia ematen digute, baina aurpegiak bidaltzen dizkigu nahikoa kontrolagarriak diren beste seinale txiki asko ere: odolbide dilatazioari eta izerdiari dagokiona, begininien dilatazioari dagokiona etab. Saiatu dira ikertzaileak aurpegiko adierazpenaren unitateak isolatzen, komunikazio emozionalaren alfabeto moduko bat azaleratzen, aurpegiaren jokaera ulertzeko hiztegi bezala erabil daitezkeen unitateak ezagutzen (Ekman, 1972; Dittman, 1972). Ekmanen iritziz, keinu unibertsal batzuk egongo lirateke, baina keinu horiek noiz erabili, kultura bakoitzak erabakitzen du. Jaiotzetik itsuak direnekin egindako ikerketek agertzen dutenez, bost asteko haur itsuak gai dira irribarre gizartekoia erakusteko; era berean, haserre, beldur eta tristura adierazpenak agertzen dituzte. Gainera, kultura ezberdinetako pertsonak gai dira oinarrizko afektu-adierazpenak bereizteko; horrela, pozaren, beldurraren, haserrearen, alaitasunaren, mespretxuaren edo sorpresaren adierazpenak berehala bereizten dituzte. Beste ikerlari batzuen ustez, zirrara batzuen berezitasun fisionomikoak deskribatu nahiz egin diren ikerketek ez dute frogatu, Darwinek uste zuenaren kontra, zirrara bakoitzeko aurpegiko gihar espezifikoen mugimendurik dagoenik (Maior eta Saino, 1985). Birdwhistellentzat, ez dago gizarte guztietan esanahi bera duen aurpegi adierazpenik edo gorputz jarrerarik. Gizaki guztiengan berdinak diren adierazpen anatomiko batzuk egon arren, kultura ezberdinetan esanahi ezberdina ematen zaie. Birdwhistellentzat, gainera, keinu bat ulertu eta interpretatzeko, multzo zabalago baten barnean, elkarreraginezko komunikazio korronte zabalaren barnean kokatu behar da. Keinuak eta hizkuntza, komunikazioaren sistema osoaren baitan integratzen dira: hitzak, ukimena, usaimena, espazioa, denbora. Horregatik, Birdwhistellentzat ez dago keinu baten esanahirik; kanal anitzetako elkarreragin sistema batean integratzen da keinua. Kanal ezberdin horiek elkarrekin adostasunean edo desadostasunean egon daitezke. Gizakiaren keinuak testuinguru zabal batean kokatzen badira, gorputz hizkuntzaren esanahia ulertzeko, edukiaren analisia baino gehiago, testuinguruaren analisia egin beharko da. Edukiaren analisiak keinuen eta beste komunikamoduen esanahi intrinsekoa aztertzen duen bitartean, testuinguruaren analisiak ingurune naturalean aztertzen ditu keinuak, mailen hierarkia kontuan hartuta.  ****** Irribarrea ****** Zirraren agerpenean, ikusi dugun bezala, kulturak eragin handia du. Horrela, irribarreari buruzko ikerketetan ikusi denez, goi estatuseko emakumeek, goi estatuseko gizonek baino gehiagotan egiten zieten irribarre behe estatuseko gizonei; baina, behe estatuseko emakumeei egindako irribarreetan alderik ez zegoen. Irribarrean eragina badu, beraz, genero estatusak; eta elkarreragin estatusak ere bai: “In media portrayals, females smiled relatively more often than males, and African Americans smiled relatively more often than whites; but in real life, these effects of gender and race were not reliably found. Thus the media images, increased the association of subordinate gropus with smiling” (Kalbfleisch,P.J. & Cody, M.J., 1995:40-41). Irribarreak, berez, erasokortasunean ditu sustraiak: hortzak erakusten ditu, hortzaka egiteko. Baina, eboluzioaren buruan, jokaera erasokorra, berzuzendu eta erritualizatu egiten da. G. Musituk egindako ikerketen berrikuspenaren arabera (Musitu, 1993:104-105), emakumeek gizonek baino irribarre gehiago egiten dute, beren menpeko estatusaren isla bezala. Emakumeek gizonei, gizonek emakumeei baino irribarre gehiago egiten diete. Kulturarteko ikerketa batean, bi pertsonen artean botere gehieneko pertsonaren aurpegia aukeratzeko esaten zitzaienean, irribarrerik egiten ez zuen aurpegia aukeratzen zuen jende gehienak. Baina, botereaz gain beste berezitasunak ere kontuan hartzean, aurpegi irribarretsua zuen jendea ez zen botere gutxiagokoa bezala kontsideratzen. Emakumeak irribarre gehiago egitea ez litzateke beraz beren menpeko estatusaren adierazgarri izango, gizarteko edozein situaziotan emakumeek irribarre gehiago egitearen aztarna bezala baizik. Irribarrea besteekiko harremanak errazteko erabiltzen da sarritan. Aurpegi irribarretsua duena aurpegi serioa duena baino gehiago balioesten dela situazio askotan esaten da. Sedukziorako ere erabiltzen da irribarrea. Baina, irribarre mota bat baino gehiago daude. Adibidez, ahoa itxita, hortzak gordean edukiz egiten den irribarreak ez du interes gehiegirik agertzen irribarrea egiten dionarekiko. Bekainen mugimenduz lagundua doan goialdeko irribarrea gure gogoko pertsonei egiten dieguna da. Irribarre irekia goiko eta beheko hortzak erakusten dituena da. Honela, ahoa eskuaz estaliz barre egiten duenak ez du seduzitzen. Eskuaren atzean aurpegia erdi gordeta barre egiten duenak, menpeko jarrera hartzen duela adierazten du. Lagunaren ateraldiekin barre algarak egiten dituena, badirudi oso interesaturik dagoela bere lagunak esaten duenaz, baina egon daiteke hark burua galdu zain, nahi duena egiteko; barreak zentzu kritikoa ahultzen baitu. Horregatik, barre-algaraka ari garenean, inhibizioak gainditu egiten dira.  ****** Begirada ****** Aurpegiko giharre-mugimenduekin jarraituz, begien mugimenduetan zentratuko gara orain. Elkarreraginean zehar, pertsona batek besteari begien eskualdera tarteka eta denbora laburrez begiratzen dionean, hori begirada deitzen dugu. Denboraren zati batean beste pertsonak ere begien eskualdera begiratzen badu, ikusmen kontaktuaz hitz egiten dugu. Begiradaren bidez bestearengandik informazioa jasotzen da, norberak bestearengan duen eraginaren atzeraelikadura jasotzen da, pertsonen arteko hierarkiak ezartzen dira, botere jokaerak agertzen dira, arreta maila adierazten da, esaten denari buruzko konbentzimendua eta inplikazioa adierazten da, norbere emozioak agertzen dira eta abar. Begirada eta begi kontaktuaren bidez, botere harremanak, lilurazko edo mespretxuzko harremanak, mehatxuzko edo informazio bilaketarako harremanak islatzen dira sarritan. Adibidez, pertsona bati goitik behera, burutik hasi eta oinetaraino, begiratzen bazaio, ikuslearen gehiagotasunezko jarrera adieraz dezake, bestea “gutxiagotzat” joko balu bezala; behetik gora, oinetatik bururainoko ibilbidea egiten badu begiradak, bestearen onarpenik eza adierazten du. Aurrez-aurreko begirada finko eta isila menperatzailea eta akusatzailea izan daiteke. XX. mende hasieran bazekiten jadanik, pertsona agresiboak ikusmen kontaktua pertsona ez-agresiboak baino denbora gehiagoz gordetzeko gai zirela, ariketa mental bat egiten ari ziren bitartean. Bi pertsonak elkarri begirada zuzentzen diotenean, menpekoak biratzen ditu lehenik begiak, jokaera horren bidez bestea baretzeko: “Ensuite une idée commune voudrait que, lorsque deux individus dirigent leur regard l´une vers l´autre, ce soit le dominé qui détourne le premier les yeux, son comportement ayant la valeur d´apaisement” (Corraze, J., 1992: 130). J. Corrazek Ellsworth eta lankideek egindako ikerketa baten berri ematen digu. Ikerlaria hiru koloretako argiekin jarri zuten bidegurutze batean, eta haren agindua jarraituz auto gidariek autoa gelditzen zutenean, gidarietako batzuei begietara begiratzen zien ikerlariak adierazpen neutro batez; besteei ez zien begiratu ere egiten. Gidariak deseroso sentitzen ziren, eta begiratuak izan zirenek askoz ere azkarrago igarotzen zuten bidegurutzea, begiratuak izan ez zirenek baino. Emaitza berbera aurkitu zuten oinezko ibiltariekin ere. Ikerketa horretatik ondorioratu zutenez, toki publiko batean distantzia txikira kokaturiko ezezagun baten begirada finko-iraunkorrak urduritasuna sortarazten du. Gurekin lehian ari den bati begirada finko iraunkor bat begietara zuzentzeak erreakzio erasokor bat sortaraz dezake harengan. Toki publiko batean eseri eta norbaiti adierazkortasunik gabeko begirada finkoz begiratzen badiozu, hark, lehenik, beste aldera begiratuko du, eta segundo batzuk geroago, berriro begirada zuri zuzenduko dizu, oraindik ere begira ote zauden jakiteko. Betaurreko beltzez begiratzen badiozu ere, berdin. Begira jarraitzen baduzu, besteak behin eta berriro begiratu dizu disimuluz. Zuk oraindik begira jarraitzen baduzu, deseroso eta larritua sentituko da. “Gehiegizko” ikusmen kontaktua begirune gabeziatzat, iraintzat, mehatxutzat edo gehiagotasun sentimendutzat har liteke. “Gutxiegizko” ikusmen kontaktua, berriz, herabetasun, deskortesia, begirune edo interes gabeziaren adierazgarritzat har liteke. Begiratzeari utzi eta begirada jaistea, menpekotasunaren agerpen bezala interpretatzen da sarritan. Besteari asko begiratzen dionak hura menperatu nahia, harekiko interesa, harekiko menpekotasuna edo kanporakoitasuna ager ditzake. Besteari gutxi begiratzen dionak, haren erantzunekiko interes gabezia, eztabaidagaiaren zailtasuna, barnerakoitasuna edo gaixotasun psikologikoa adieraz ditzake. Begirada finko iraunkorra mehatxu modua da animali askorentzat eta gizakiarentzat. Rhesus tximu bati begietara finko begiratzen badiozu, erasoa edo mehatxua sortaraziko duzu: “ Exline et Yellin (1969) montrent que si l´on regarde un singe rhésus dans les yeux on déclenche, dans 47% des cas, l´attaque et, dans 29%, des comportements de menace, alors que si l´on évite son regard le premier pourcentage passe á 28%, et 60% des réponses ne sont pas agressives” (Corraze, 1992: 129). Pertsonoi ere berdintsuki gertatzen zaigu; begirada zuzen finkoa mehatxu bezala hartzen dugu. Gainera, sarritan sentitu izan dugu zelatatuak izatearen sentipen ezerosoa; sentipen hori egiaztatu egin zaigu, gero, bira eman eta begira geneuzkala ikusi dugunean; beste pertsonen begirada finkoak gure garuneko uhinak aldatuko balitu bezala gertatzen dira gauzak. Hitzaldi bat eman behar dugunean, entzuleria kopurutsu baten aurrean, hainbeste pertsonen begiak guregan finkatuak ditugula sentitzeak mehatxu baten aurrean bezala jartzen gaitu. Zu hizketan ari zarenean zure solaskideak begirada iheskorra baldin badauka, esaten duzuna interesatzen ez zaionaren seinale izan daiteke. Begirada tartekatua zuzentzen badizu, zure hitzetan zentratzen ez denaren adierazgarri izan daiteke. Zure hizketaldiarekin aspertzen hasia badago, bere begirada alboetara zuzenduko du eta bere gorputzaren norabidea ere saiheskakoa izango da, gorputza aldegiteko prestatuko balu bezala. Pertsona batek besteari jarraituki begiratzen dion bitartean bigarrenak eskuinerantz edo ezkerrerantz begiratuz ekiditen badu begirada, komunikaziorik nahi ez duenaren edo bere barne-sekretuetarako iraganbidea eragozten ari den seinaletzat har liteke. Zorura begiratzen badu bigarrenak, ez legoke erantzuteko prest; baina, zorura begiratzean irribarrea egingo balu, beste esanahi bat izango luke: elkarrizketarako prest egon daiteke. Bestearen begiradari galderazko begirada batez erantzun diezaioke, horrenbeste zertarako begiratzen dion galdetuz bezala; jarrera horrek bestearen begiradatik babestu eginen luke. Beherantz eta eskuinerantz edo ezkerrerantz begiratuz erantzuten badu, erasokortasuna edo mespretxua adieraziko luke begiratzen dionarekiko. Gorantz eta eskuinetarantz nahiz ezkerretarantz begiratzen badu, begirada ekiditzailetzat har liteke. Begiak biratuz gorantz begiratzen badu, solaskidea baztertzearen adierazgarritzat har liteke. Bestea begiratzean hutsik edo edukirik gabe geratzen bada norberaren begirada, indiferentziaren agerpen bezala interpreta liteke. Pertsona batek zeharkako begirada batez begiratzen badio bere solaskideari, mesfidantzaz burua biratzen duen bitartean, bere solaskidearen jarreraz ziur ez dagoelako izan daiteke. Antzeko zerbait gertatzen da, solaskidea hitz egiten ari den bitartean hari begietara begiratzera ausartzen ez denarekin, edo solaskideari azpitik begiratzen dionarekin. Kasu guztietan, besteaz interesatua eta harekin maitemintzeko zorian egon liteke. Solaskidearekin hizketan ari den bitartean berak ukitzen duen objektu batean zentratua badago, laguna oso atsegingarri zaionik ezin esan. Aldiz, hizketan ari den bitartean, lagunaren gorputzaren zati batean finkatzen badu begirada, desirazko begirada bat dela esan daiteke. Begietara zuzenki eta finkoki begiratzen badio, begirada seduzitua edo seduzitzailea dela esan daiteke. Pertsona batek bere betazalak zenbat aldiz ixten dituen behatuz jakin dezakegu zenbaterainoko urduritasuna edo lasaitasuna duen: minutuko hamar aldiz edo gutxiagotan ixten baditu, lasaia dagoenaren adierazgarri da; minutuko berrogei bider edo gehiagotan ixten baditu, tentsio edo larritasunaren adierazgarri da. Gure begirada beste pertsona batengana zuzentzen dugunean, harengandik informazioa jaso nahi izaten dugu. Adibidez, zigarro erretzaileak kea gorantz botatzeak bere buruarengan konfiantza duela edo gehiagotasun sentimendua eta espiritu positiboa dituela adierazten dezake. Kea beherantz botatzeak, berriz, pentsamendu beltzak, negatiboak eta susmatzaileak adieraziko lituzke. Musean dabilen erretzaile batek karta onak baditu, gorantz botako du kea; txarrak baditu, beherantz (9. Marrazkia). Enkante batean erretzaileak erostea erabaki badu, kea gorantz botako du; interesatua ez badago, kea beherantz botako du.              9. marrazkia Begirada mota ezberdinak bereiz ditzakegu harremanetan:     * Begirada profesionala: sudurraren eta begien artean eratzen den       triangeluan zentratzen da (10. marrazkia). Interesa, konfiantza eta       seriotasuna adierazten ditu.     * Begirada soziala: begiak, sudurra, ezpainak eta kokotzaren artean       kokatzen da begirada (11. marrazkia). Begirada zibil honetako       irudimenezko triangelua, zure solaskidearen begien eta ahoaren artean       inskribatzen da.     * Begirada intimoa: begietatik gerrirainoko triangelua hartzen du;       begietatik kokotzera eta beherago ere jaisten da, sortu nahi den       intimitate mailaren arabera (11. marrazkia). Gizon batek emakume bati       bere gustukoa dela ulertarazi nahi badio, haren bularrerantz edo       gorputzaren behe alderantz jaitsi dezake bere begirada. Emakumeak       onartzen badu, bere begirada itzuli egingo dio.     * Betertzeko begirada: etsaitasuna edo interesa agertzeko erabiltzen da.     * Ikusmenaren blokeoa: bestea ikusmen eremutik kanpora uzten duena da;       begiak ixten ditu, bestearenganako interesik ez balu bezala; ikusmen       kontaktua sistematikoki ekidin nahiko balu bezala jokatzen du. Blokeo       honen bidez ingurunetik aldentzeko gogoa adierazten du. Solaskidea       aspergarritzat hartzen duenean egiten du hori. Bere burua goragoko       mailakotzat hartzen du. Begirada normalean minutuko hamar aldiz itxi       litezke betazalak. Begirada absente batean begiak denbora gehiagoz egongo       dira itxita. Bestearen gainetik sentitzen dena sarritan jarriko da burua       bestaldera biratuta eta betazalak itxita, bere sudurraren punta       begiratuko balu bezala. Horrelako jarrera duen pertsona batekin       zaudenean, solasaldia ixteko garaia izan liteke.          10. marrazkia 11. Marrazkia 12. Marrazkia  Solaskide baten begiek bestearen aurpegiaren goiko alderantz begiratzen dutenean, begirada hotz eta ofizialtzat har liteke; begien paretik hasi eta gorago igotzen da begirada mota hori. Aurpegiak adierazkortasun gutxi agertzen du eta burua tente dago. Begietatik beherago zuzentzen den begirada pertsonalagoa eta hurbilagoa da; begirada mota honekin batera, burua pixka bat okertzen bada, komunikazio beroago baten adierazgarri izan liteke. Pertsona batek bere gustukoa den beste bat aurkitzean, hasieran, aurpegia bakarrik begiratzen du, eta aurpegian ere begi alderdia batez ere, beheragoko alderdiak miaketa sexualaren ezaugarri bezala har baitaitezke. Segundo batzuez begiradari eusten dio; denbora gehiegiz eusten badio, besteak har dezake erronka bat bezala edo gehiagotasun sentimenduaren adierazpen bezala. Begirada irribarre samur batez eta gorputz keinu ireki batez lagundurik doa. Begirada azkarregiekin eta errepikatuekin kontuz ibili behar du, besteak pentsa baitezake zerbait arraroa gertatzen ari dela. Besteari begiratzean nabarmenegia ez da izan behar; begiaz keinu egitea, begiak gehiegi irekitzea, bekainak arkeatzea edo ahoa irekita duela, mihia atera eta goiko ezpainean apoiatzea nabarmenegiak jotzen dira (13. marrazkia). Begiradaren mezua ezberdina da, beste pertsonaren aurpegitik egiten den ibileraren arabera.           13. marrazkia Harremanean hasi den pertsonaren begiradak beste pertsonaren begien eta bekokiaren erdiaren arteko triangelua bat korritzen du. Lagun begiradak begien eta beheko ezpainaren arteko ibilbidea egiten du. Ligatzeko begirada, bekokian ilea jaiotzen den lekutik hasita, kokotzaren puntaraino poliki jaisten da, eta beherago ere bai; aurpegi guztian zehar soseguz mugitzen da begirada, ikusten ari denaz gozatuko balu bezala. Lausengu bezala hartzen du begirada hori besteak. Norabide bakarreko begirada finkoa mehatxutzat har liteke. Baina, bi pertsonen elkarrekiko begirada finkoak jarrera positiboa ere adieraz dezake. Ikasle bati irakasleak askotan begiratzen badio, errefortzu positibo bezala har liteke. Elkarri asko begiratzen dioten pertsonek elkarrenganako erakarpena dutela pentsatzen dugu. Berari begirada gehien zuzentzen dizkioten partaideak aukeratu ohi ditu pertsonak edozein proiektutan lankide izateko: “Stass et Willis (1967) trouvèrent que des sujets choisisssent comme partenaires, pour une expérience de laboratoire, les individus de l´autre sexe qui les fixent le plus.Cependant Kleinke et coll. (1973) montrent que ce phénomène est surtout vrai pour les hommes et qu´il est inversement proportionnel au degré de séduction de la femme. Plus la femme est séduisante et moins elle a de chance d´être choisie à fréquence de fixation de regard égale” (Corraze, 1992: 132). Bestalde, sedukzioaren jokoaz ari bagara, badirudi emakumerik seduzitzaileenak ez direla gehien begiratzen dutenak, baizik gehien begiratuak izatea lortzen dutenak. Inpresioen kontrolean begiradak duen garrantziaz azterketa asko egin dira. Ikerketa hauetako gehienen arabera, situazio askotan, zenbat eta luzeagoa izan bi pertsonen arteko ikusmen kontaktuaren iraupena, elkarrekiko balioespen positiboagoak egiten dituzte. Elkarrekiko ikusmen kontaktuak zenbat eta gehiago iraun, sinpatikoagotzat, interesgarriagotzat eta atsegingarriagotzat jotzen du batak bestea. Epaiketa baten simulazioaren azterketa batean, testigantza egiterakoan begirada aldentzen zuten lekukoei sinesgarritasun gutxiago ematen zitzaiela ikusi zuten Hemsley eta Doobek; eta gehiagotan jotzen zuten erruduntzat lekuko horiek defendatzen zuten pertsona (Musitu, 1993: 104). Bestea hitz egiten ari dela bestaldera begiratzen baduzu, esaten duenarekin ados ez zaudela adierazten ariko zinateke. Hitz egiten ari den bitartean, normala baino gehiago bestaldera begiratzen duenak, esaten ari denaz ziur ez dagoela adieraziko luke. Begi kontaktuaren bidez intimitatea, zirrarak eta harreman sexualetarako desira ager liteke. Mendebaldeko kulturetan erakarpen sexualaren seinaletzat hartzen da begien kontaktu jarraitua. Begien bidez intentzio sexualak antzeman litezke. “ Gizon batentzat erraza da begien bidez asmo sexualak denotatzea: bularretara, ipurdira eta genitaletara luzaro begiratuz, goitik beherako begirada arakatzailez edo begietara zuzenki begiratuz. Ikusmen kontaktuak kitzikapen sexuala hain azkarki pizten duelako, gizon batek modu probokatzailean begiratzen duenean emakumea kalean, honek begirada jaisten du berehala”(F. Davis, 1982: 85) F. Davisek dioen bezala, beste pertsonaren aurpegian irakurtzen badakigu, begietara begiratu gabe, baina begiek topo egiten dutenean, guk bestea nola sentitzen den jakiteaz gain, besteak ere jakingo luke guk bere egoera anemikoa ezagutzen dugula. Begiek topo egitean, ulermen berezi bat sortzen da gizakien artean. Horregatik, arrotzak agurtzerakoan, begirada ekidin egiten dugu sarritan; haserretuta gaudenean ere, begirada ekidin egiten dugu, ez badugu behintzat begirada finko mehatxatzailea bidaltzen. Egoera agresiboetan erasotzaileari begietara begiratzea izan liteke erasoari ihes egiteko bide bat; horregatik, polizia hertsatzailearen aurrean manifestatu behar duenari aholkatzen zaio, polizia batekin topo eginez gero, hari begietara zuzenki begiratzeko, pertsona bezala hartzen badu, egur gutxiago emango diola eta. Pertsona batek uzten badu beste batek bere begirada atzeman dezan, gerta litekeenerako irekia uzten du horrek, bere egoeraren jakitun izango baita behatzailea. Horregatik, konpromisoari ihes egin nahi diotenek begirada ekidin egiten dute. Harremanak konpromisoa suposatzen du; harremanean konprometitu nahi ez duenak edo konprometitzeko beldurra edo lotsa duenak ez du aurpegira begiratuko. Mostradore baten atzean dauden zerbitzariek, adibidez, ongi dakite, bezeroari begietara begiratuz gero, hari zerbitu beharko diotela. Horregatik ekiditen dute begirada. Kalean diru-eska dagoen eskaleak ere badaki, begietara begiratzen diotenek diru gehiago ematen diotela. Autobus txoferrak, geltokitik irtetean begietara begiratzen badio geltokira iritsi berria denari, behar bada ireki egingo dio autobusaren atea. Kultura batzuetakoek, arabeek adibidez, begietara gehiago begiratzen dute hitz egiterakoan mendebaldeko kulturetakoek baino. Ekialde Urrunekoentzat, berriz, heziketa txarraren seinale da hitz egitean besteari begiratzea. Ezagutzen ez ditugun pertsonei ez diegu begirada zuzen eta jarraiturik eskaintzen, beraiek ere guk ikus gaitzaketenean behintzat; norbaitek toki publiko batean zuzenki begiratzen bagaitu, ezagutzen gaituen seinale, gure bila zebilenaren aztarna, guregan zerbait arraroa ikusten duenaren seinale edo tokiz kanpo gaudenaren seinale izan liteke. Norbaitekin toki publiko batean elkartzekotan gelditu bazara, finkoki begiratzen dizun hura izango da ziurraski. Gutxi ezagutzen diren bi pertsona solasean ari badira, ez diote elkarri asko begiratzen, solasaldiaren eduki alderditik harreman alderdira arreta zuzentzea ekarriko bailuke horrek. Elkarrizketan ari garenean, begiraden bidez esaten dugu noiz hasi daitekeen bestea hitz egiten. Betaurreko beltzekin gaudenean, zailagoa da antzematea: “ Kendon (1967) found that shifts of gaze are systematically coordinated with the timing of speech, and help with synchronizing.If one S does not look up at the end of an utterance there is a longer pause before the other replies. Argyle, Lalljee and Cook (1968) foun that synchronizing was less good if eyes were concealed by dark glasses” (Kendon, 1967:284-285). Hitz egiten ari garenean finkoki begiratzea edo entzuten ari garenean finkoki begiratzea desberdina da. Hitz egiten ari garenean finkoki begiratzen bagaituzte, lausengatzailea gerta liteke. Entzuten ari garenean begirada finkoa jasotzea deserosoa gerta liteke. Botere gutxiago duen pertsonak gehiago begiratzen dio botere gehiago duenari. Botere gehiago duen pertsonaren jokaerari buruzko informazioa ematen dio zelatatze honek; eta informazio hori bere jokaera egokitzeko baliagarri gerta dakioke. Francesek ikusi zuenez (1979), emakumeek denbora gehiagoz begiratzen dituzte solaskideak, bai entzutean, bai hitz egitean. Hitz egiten ari den bitartean begiratzearen eta entzuten ari den bitartean begiratzearen arteko ratioa,ikusmen menderakuntzaren jokaeradeitzen da: Visual dominance behavior (VDM)= Look-speak(LS)/Look-listen(LL). Pertsona menperatzaileak berdintsuki begiratzen du hitz egiten ari denean eta entzuten ari denean, baina menpeko pertsonek entzuten ari direnean gehiago begiratzen dute hitz egitean baino: “In two subsequent studies (Ellyson, Dovidio, Corson, & Vinicur, 1980; Exline, Ellyson, & Long, 1975), positive relartionships were found betwen expressed control (Schutz, 1958) and patterns of dominance expressed in looking behavior. Both studies revealed that those scoring high on expressed control showed little difference between their rates of looking while speaking and looking while listening” (Berger, C.R., 1994: 473). Dovidio eta Ellysonen arabera, gizartean botere gehiago dutenek ikusmenezko menderakuntza gehiago erakusten dute besteek baino: “These investigator found that those with greater social power (Dovidio & Ellyson, 1985), expert power, or reward power (Dovidio, Brown, Heltman, Ellyson, & Keating, 1988; Dovidio, Ellyson, Keating, Heltman, & Brown, 1988), either male or female, in same-sex and mixed-sex groups, showed greater visual dominance behavior. Dominant behavior associated with expert power was further found to be mediated by “gender-based familiarity” with the topics of expertise: each sex exhibited more power in discussing topics related to its gender (Dovidio, Brown, et al., 1988)”(Kalbfleich,P.J. & Cody,M.J., 1995:39). Pertsona menperatzaileek gehiago begiratzen dute lehia situazioan; pertsona atxikitzaileek gehiago begiratzen dute lankidetza situazioan: “It has been found that people look more at those they like (Exline and Winters, 1965) and that Ss high indominance look more in a competitive situation, Ss high in affiliative needs look more in a cooperative situation (Exline, Gray, and Schuette, 1965)”(Michael Argyle, Roger Ingham, Florisse Alkema, and Margaret McCallin, 1981). Botere mailan alderik ez dagoenean, gizonek ikusmen menderakuntza handiagoa agertzen duten emakumeek baino: “However, when there was no discrepancy in power, males tended to show greater visual dominance than females, a finding the authors describe as “robust”” (Kalbfleich,P.J. & Cody,M.J., 1995:39). Dirudienez, beraz, gizonezkoen ez-berbazko jokaera menderakuntzarekin eta boterearekin loturik agertzen da; emakumeena, berriz, menpekotasunarekin eta botere gabeziarekin lotua. Gizonen ez-berbazko jokaera menderakuntzak bereizten du; emakumeena, berriz, menpekotasunak. Gizonek ikusmenaren menderakuntza gehiago agertzen dute; emakumeek, berriz, begirada arretatsu gehiago eta menpekotasunezko keinu gehiago (irribarre gehiago, espazio gutxiago, galdera gehiago…). Ikerketa baten arabera, bikote mistoetan jostunen modeloez hitz egiten bazen, boterearekin zerikusia zuten ez berbazko jokaera gehiago agertzen zuten emakumeek: denbora gehiagoz hitz egin, hitz egiten gehiagotan hasi, entzutean gutxiago begiratu eta keinu gehiago egin; autoez hitz egiten bazen, berriz, gizonezkoen nagusigoa agertzen zen. Hitz egiten ari den bitartean, beste pertsonari finkoki begiratzen badio pertsona batek, bere solaskideak nola erreakzionatzen duen jakitea interesatzen zaiola eta esaten duenaz ziur dagoela agertzen du. Afektu bila dabiltzan pertsonek eta elkarren gustukoak direnek bestearen aurpegira eta begietara zuzenki begiratzeko joera dute. Emakumeek gizonek baino gehiago begiratzen dute, eta behin begi kontaktua ezarrita gero, denbora gehiagoz eusten diote begiradari (Flora Davis, 1982: 94-95). Bai gizonek eta bai emakumeek, elkarrengandik oso hurbil ez badaude behintzat, gehiago begiratzen diote atsegingarri zaienari; baina gizonek denbora luzeagoz begiratzen diote solaskideari entzuten ari direnean; emakumeek berriz denbora gehiagoz begiratzen diote hitz egiten ari direnean. Ikusmenaren eta hitz egitearen arteko harremanei dagokienez, Flora Davisen arabera, ikusten ez duen norbaitekin hitz egitean, ohi baino gutxiago hitz egiten omen du emakumeak; gizonezkoak, aldiz, ohi baino gehiago. Besteari entzuten ari den bitartean betaldera asko begiratzen duenak hark esaten duenari buruzko desadostasuna adieraziko luke. Hitz egiten ari denak eskuarki egin ohi duen baino gehiago begiratzen badu bestaldera, esaten duenaz ziur ez dagoela adierazten du. Ikusmenaren eta erotikaren arteko harremanei dagokienez, gizonen begi-niniak emakumeenak baino gehiago dilatatzen dira, emakume bat biluzik ikustean; emakumeen begi-niniak, berriz, gizonenak baino gehiago dilatatzen dira, ama bat haur batekin edo gizon bat biluzik ikustean. Baina, begi-niniaren tamaina ez du ikusmenetik sartzen den objektuak bakarrik aldarazten, dastamenetik edo entzumenetik sartzen diren zaporeak edo soinuak ere bai baizik. Prestidigitadoreek asma dezakete beste pertsona batek selekzionatu duen karta zein den haren begi-ninien dilatazioari begiratuta; horretarako, tolestatu berriak dituen kartak banan-banan erakusten dizkio aukeratzaileari; honek lehen aukeratutako karta berriro ikusten duenean, begi-niniak dilatatu egiten zaizkio. Hessek argazki multzo bat erakutsi zien zenbait gizoni. Haien artean, bi argazki neska polit berarenak ziren. Argazki horietako batean begi-niniak handitu zitzaizkion neskari, eta bestean, begi-niniak txikitu zitzaizkion. Begi-niniak handituak zituen argazkiaren aurrean erreakzio nabariagoak agertzen zituzten gizonek; beren begi-niniak gehiago dilatatzen ziren. Esperimentua komentatzean, bi argazkiak berdinak zirela pentsatzen zuten gehienek (Hess,E.H., 1965). Badirudi, beraz, F. Davisek esaten duen bezala, beginini dilatatuak erakargarriak direla gizakiontzat, maila subliminalean behintzat. Objektu erakargarri bat ikustean begi-niniak dilatatu egiten dira; erasokortasunak eta indiferentziak begi-niniak txikitu egiten dituzte. Begirada pozoitsua, orratz buruak bezalako begi-nini txikiez adierazten da (14. marrazkia).       14. marrazkia  Begi-nini dilatatuek desira eta erakarpena adierazten dute. Gizonezkoen begi- niniak dilatatu egiten dira irudi erotiko eta pornografikoak ikustean; emakumeen begi-niniak ere bai. Antzinatean, Txinako bitxi saltzaileek beren bezeroen begiak behatzen omen zituzten arretaz; haien begi-niniak dilatatzen baziren, salmenta ziurtatua omen zeukaten. Era berean, antzinateko hetairek eta emagalduek belladona tantak erabiliz begi-niniak dilatatzen omen zituzten; begi-niniak dilatatzea lortzean, emakume erakargarriagoen itxura hartzen bide zuten. Begirada batzuk lasaigarriak dira; beste batzuek urduritu egiten gaituzte. Konfiantza edo mesfidantza sor diezagukete begiradek. Begiradaren izaerak agerian uzten ditu gure sinpatia edo antipatia sakonak. Begi-nini dilatatuak erakusten dituzten begiradek lehen kolpetik seduzitzen gaituzte. Sinpatia gutxiko begirada, begirada erasokorra bezala, orratz buruen tamainako begi- ninien bidez agertzen da. Flirteoan, sedukzioan edo koketeoan murgildurik dagoen emakumea, ikusmen bidezko harremanari ekiten dionean, irribarretsu agertzen da, begiak zabal- zabalik dituela; batzuetan begizeiharka begiratzen du, aukeratuaren arreta eta begirada bereganatzeko; begirada pixka bat mantendu ondoren, berriro begirada desbideratu egiten du, lotsatua balego bezala; bekain bat, edo biak, mugimendu azkar batez altxatzen ditu eta burua astintzen du, ilea atzerantz botatzeko bezala; irribarre egin, ezpainak mihiaz busti (16. marrazkia), beheko ezpaina hozkatu eta betazalak astiro-astiro ixten ditu. Ez ditu besoak tolestatzen, ez bada bere bularrak nabarmenarazteko; besoak tolestatzeak bere jarrera ixtea adieraziko bailuke. Zerbait eskuan hartzen badu, esku bakarraz hartuko du, eta gorputzetik aldendu egingo du, besoak gurutzatuz jarrera itxia ez hartzeko; burua okertu, ilea ukitu edo aurpegitik aldendu dezake; eskua garondora eramanez, eskumuturreko azal leuna erakuts lezake; objektu zilindriko bat eskuztatuko du eta patxadaz gurutzatu edo desgurutzatuko ditu hankak. Eskuak gerrian eta burua atzerantz duela, ezpain hezeak erakutsiz, begi erdi itxiez sorbaldaren gainetik begiratuko du(15. marrazkia)eta bere ibileraren bidez mehakaren uhindurak erakusten saiatuko da. Eserita dagoen emakumea bere hankez baliatzen da begirada erakartzeko; belaun bat irtena, hankak tolestaturik, izterrak erakutsiz, seduzitu nahi duena oinaz seinalatuz eta zapatarekin jolastuz. Gizonei atsegin zaie emakumearen jarrera hau: hanka gurutzatuak, hanka bat bestearen kontra fermuki apoiatua; horrek hankak indartzen dizkio eta seduzitzailea bihurtzen du emakumea.           15. marrazkia           16. marrazkia  Flirteoan edo koketeoan ari den gizonak, berriz, emakumearen gorputza begiratzen du irribarre eginez; eserita badago, bizkarra atzealderantz botatzen du, bularra ateratzen du eta kokotza altxatuz begiratzen du. Bularra aurrerantz, sorbaldak atzerantz, burua altxatuz jartzen da. Bere oin bat aukeratutako pertsonarenganantz zuzentzen du; eskuak mehaketara eta erpuruak gerrikora daramatza sarritan. Hankak ongi bereizita esertzen da, bere hankatartea erakutsiz. Zutik badago, gorputzaren pisua hanka batetik bestera pasatzeko mugimendua egiten du. Mugimendu guztiak ahal duen nabarmenenak egiten ditu, beharrezkoak ez diren atalak ere mugituz. Pertsona bat bestearekin harremanean dagoenean, ahoa erdi irekita gordetzen badu, jarrera irekia duela adieraz dezake. Ahoa horrela duela, mihia ezpainetatik pasatzen badu, adierazgarri positiboa da. Ezpainak hozkatzen baditu, atsegin zaio begira diezaioten, baina zalantzak izan ditzake. Ezpainak estutzen baditu, barne-hersturaren adierazgarri izan daiteke. Solaskidearekiko jarrera onaren adierazgarri da “musu mozorrotua” ere. Benetako musu bat ez da, baina solaskidearekin hitz egiten ari den pertsonak sarritan, konturatu gabe, musu bat zirriborratzen du ezpainetan. Antzematen zaila izanik ere, keinu indartsua da. Ez da nahastu behar zenbait profesionalek botatzen dituzten musu nabarmen eta probokatzaileekin. Ezpainak mihiaz mugimendu bizkor batez hezetzea baditu pertsona batek, solaskidearekiko jarrera positiboaren adierazgarri izan ohi da. Mihiaz masailak barnetik igurzten baditu, solaskidea esaten ari dena ebaluatzen ari denaren adierazgarri izan liteke. Ezpainak edo masailak hozkatzen baditu zure solaskideak, esaten ari zatzaizkiona interesatzen zaionaren adierazgarri izan daiteke, eta zuk zeuk ere tentsioa igoarazten diozunaren adierazgarri. Ikerkete batzuek erakutsi dutenez, igorleak bidalitako mezuaren 87% inguru begiradatik pasatzen da, 9% inguru entzumenetik, eta 4% inguru beste zentzuetatik. Zure solaskideak agiri bat arretaz begiratzen duen bitartean, zuk une horretan esaten diozuna ez badago irudiarekin lotuta, zure mezuaren portzentai oso txiki bat bakarrik jasoko du. Begien aurrean duena komentatzen badiozu, mezuaren portzentai askoz handiagoa jasoko du. Bere arreta guztia erakarri nahi baduzu, zuzendu ezazu bere begirada agirira, eta hari begira dagoen bitartean, komenta iezaiozu han gertatzen dena, eta mezuaren zatirik handiena bereganatuko du. Programazio Neuro Linguistikoaren teorikoek irakatsi digutenez, solasean ari garen bitartean solaskideari begiratzen badiogu, zera ikusten dugu: mugimendu atzerakari eta errepikatzaileak dagitzala begiez, toki jakin batean arreta jartzearekin zerikusirik ez duten mugimenduak. Bandler eta Grinderrek begien nahigabeko mugimenduak aztertu zituzten eta pertsonen pentsamenduei buruzko pistak ematen dizkigutela ikusi zuten. Begietatiko sarbideen klabeak deitu zituzten. Klabe hauen arabera, pertsonok, espazioaren goi aldean, gure belarrien lerroaren gainetik, bilatzen dugu ikusmenezko informazioa; horregatik, ikusmenaren bidez informazioa prozesatzen ari garenean, gorantz begiratzen dugu. Entzumenezko informazioa, berriz, gure belarrien plano horizontalean bilatzen dugu; entzumenaren bidez informazioa prozesatzen ari garenean, gure belarrien parean, begiratzen dugu. Informazio kinestesikoa eta barne- elkarrizketa behe planoan bilatzen ditugu; zorurantz begiratzen dugu, informazioa kinestesikoki prozesatzean. Horregatik, gure solaskidea behatzen badugu, bere begien mugimenduek pistak emango dizkigute; horrela jakingo dugu hiru sistemen arabera informazioa nola jasotzen, prozesatzen eta emititzen duen.  Begietatiko sarbideak Eskuina Ezkerra  Ikus. eraikia Ikus. oroitua Entz. eraikia Entz. oroitua Kinest. Entz. barnekoa 66. marrazkia Ikusmenezko oroitua: aurrez ikusitako irudiak oroimenean berrikusi, lehen ikusi zituen bezala. Ikusmenezko eraikia: aurrez inoiz ikusi gabeko irudiak eraiki, edo ikusitakoak modu ezberdinean berreraiki. Entzumenezko oroitua: aurrez entzundako hitz edo soinuak oroitu. Entzumenezko eraikia: aurrez entzun gabeko hitzak edo soinuak eraiki eta entzun, edo aurrez entzundako soinuak, modu desberdinean entzun edo berreraiki. Soinu edo esaldi berriak eratu. Sentipen zenestesikoak: zirrarak, ukimenezko sentipenak, erraietakoak, zaporeak, usainak eta sentipen propiozeptiboak biltzen dituzte. Barneko entzumenezkoa: norbere buruarekin hitz egiteko, barne elkarrizketan murgiltzean erabiltzen duena. Pertsona gehienok begiak ezkerralderantz zuzentzen ditugu, gertaerak edo egoerak oroitzean edo iraganeko informazioa bilatzean; begiak eskuinalderantz zuzentzen ditugu, geroa proiektatzean edo etorkizunaz pentsatzean.  **** Besoak, eskuak eta hatzak **** Gizabanako bakoitza bere keinu bereziak egiten ditu, baina bere familiaren eta gizarte inguruaren estiloa eta eragina ere bereganatzen ditu. Etnia bakoitzak bere hizkuntza berezia duen bezala, bere keinu-sistema berezia ere edukitzen du. Estilo bereziko gorputz hizkuntza horrek hizkuntzak berak baino denbora luzeagoz irauten du sarritan, pertsona talde batek leku batetik bestera emigratu duenean. Birdwhistellek Kanada Iparraldeko kutenai indioak aztertu zituen, eta ikusi zuen, aurpegi erabat ezberdinak jartzen zituztela beren hizkuntza hitz egitean eta ingelesa hitz egitean. Atal honetan deskribatuko ditugun keinu asko, Paul Wermus eta Joseph MessingerrenSedukzioaren keinuak(1995) liburutik hartuak dira; beste batzuk, A. PeaserenInterpréter les geste, les mimiques, les attitudes(1988) liburutik hartuak eta beste zenbait, gaiari buruzko bibliografia zabaletik jasoak. Wermus eta Messingerren liburuan eta beste hainbat liburutan agertzen diren argazki eta irudiek, beren testuingurutik aterata agertzen dizkigute gizakiaren jarrera eta keinuak. Testuinguru txiroa agertzen dute. Ikusleak ez daki zer gertatzen den irudiaren alboan, irudiaren bestaldean; hau da, komunikazioaren korrontean gertatzen diren keinuak, beren testuingurutik aterata eta disekatuta ematen dira. Gertaera honek zaildu eta ezinezkoa bihurtzen du keinu eta jarrera horien interpretazioa. Guk hemen interpretazio posible bat aurreratzen badugu, jarrera edo keinu konkretu batek eduki ditzakeen hainbat esanahietako bat aukeratzen dugu, baina testuinguruaren arabera beste esanahi bat ere har dezakeela jakinik. Keinu eta jarrera askoren esanahia deformatu egiten da, beren testuinguru naturalean hartu ordez, laborategian disekzionatu ditugulako. Eskuen mugimenduetan zentratzen bagara, hitz egiten ari den bitartean eskuak aurpegira eramateak gezurra adieraz dezake, baina baita dezepzioa, exagerazioa eta zalantza ere. Eskuak ahora eramaten dituenak berak esan behar duen edo besteek esaten duten gezurra ekidin nahi izaten du sarritan. Desmond Morrisek bi erizain talde egin zituen: gaixoei egia esan behar zien erizainen taldea eta gaixoei gezurra esan behar zien erizaiena (17. marrazkia eta 17bis marrazkia). Gezurra esan behar zietenek aurpegira eskuak eramanez esaten zuten esan beharrekoa; besteek, berriz, ez. Peasek aholkatzen duenez, hitz egiterakoan eskuak aurpegira eramaten dituenaz gehiegi ez fidatzea hobe da, bere ahotsak egiatia badirudi ere. Eta zerbait esaten ari zarenean, entzuleek keinu hori egiten badute, momentu hori aprobetxa dezakezu, norbaitek zerbait esatekorik ba ote duen galdetzeko. Eskuaz sudurra igurztea eskua ahora eramatearen bertsio dotoreagoa izan liteke. Norbera gezurra esaten ari dela edo bestea gezurretan ari dela pentsatzen duela adieraz lezake. Entzuleak ere, gezurra esaten ari den norbaiten aurrean dagoenean, sarritan, zorua begiratuz, begia igurzten du, situazioaren aurrean duen egonezina adieraziz. Emakumeek, sarritan, sabaira begiratzen dute, begi ertza igurtziz. Estatu Batuetako bi ikertzailek frogatu omen dute, gezurra esatean sudurrean odol gehiago pilatzen dela, eta horrek sudurraren dilatazioa eta sudurrean azkura sentitzea eragiten omen du. Beste hitz batzuetan esanda, gezurrak sudurra handitu egiten omen du, Pinotxoren ipuinean gertatzen zen bezala. Zenbat gezur ez ote dugu esan euskaldunok, gure historian zehar!             17. marrazkia 17bis marrazkia Zure solaskidearekin hizketan ari zarenean, hark sudurraren puntan hatz erakusleaz edo erpuruaz hatz egitea zu esaten ari zarena bere interesekoa den seinaletzat hartu omen liteke. Baina, sudurraren azpia eskuaz horizontalki igurzten badu, zuk esandakoak tentsio negatiboa sortzen duionaren adierazle izan omen liteke. Gure solaskideak kopetan edo belarri inguruan hatz egiten badu, Humphrey Bogartek sarritan egiten zuen bezala, zirrarazko tentsio baten seinale izan daiteke. Entzuten ari den pertsonak belarria igurzten badu, entzuten aspertuxea egon litekeela adieraz lezake; berari hitz egiten uzteko garaia izan liteke. Hatz erakusleaz belarri lobulua eta lepo ertza igurzten baditu, zalantza keinu bezala har liteke; hitz egiten ari denaren ikuspegiarekin erabat ados ez dagoela adieraz lezake. Esku-ahur irekiez hitz egiten duenak ezer gordetzekorik ez duela eta egiatia dela adierazten du eskuarki; eskuetan armarik ez daramala. Gezurra esaten duen haurrak sarritan atzean gordetzen ditu eskuak; batzuetan, besoak gurutzatu edo eskuak patrikan gordetzen ditu. Ona da esku-ahurrak irekita jendaurrean egoten ikastea; gezurtia denari babes mekanismoak hausten lagun diezaioke jarrera horrek, eta egiatiagoa bihurtzeko aukera izango du. Esku-ahur irekiekin agertzen bazara, konfiantza emango dizute eta zeuk ere gezur gutxiago esateko beharra senti dezakezu (18. arrazkia).         18. marrakia Gezurrak azkura ematen duela esaten zuen Desmond Morrisek. Gezurra esateak izerdi-transpirazioa ere sortzen duela dirudi. Horregatik, gezurra esaten ari denak nikiaren edo alkandoraren lepokotik tiratzeko gogoa senti dezakeela, hitz egiten ari den bitartean (19. marrazkia). Keinu horren bidez, aireak lepoa freskatzen du eta gezurtia hobeto sentitzen da. Keinu hori ez dirudi, halere, gezurtiak bakarrik egiten duenik. Esate baterako, haserretuaren lepoa ere berotu egiten da, eta frustratua ere horrelatsu sentitzen da.           19. marrakia  Besteak hitz egiten ari direnean, solasaldi guztian bere jantziko irudimenezko harizpiak kentzen ari dena, eta gelditzen denean zorura begiratzen duena, esaten denarekin ados ez dagoela adierazten ari omen liteke. Jokaera horren arrazoiak ezagutzeko, zuzenean beregana jotzea eta zer pentsatzen ari den galdetzea egokia izan liteke. Erpuruaren esanahiari dagokionez, erpuruak nia eta karakterearen indarra adieraziko lituzke. Zuzendari batek bere enplegatu bat inpresionatu nahi badu, edo gizon batek, gogorrarena eginez, emakumea bat seduzitu nahi badu, erpurua erabililtzeko joera ager dezake. “Nire uste apalean…” esanez, erpurua aterata eta burua atzerantz duela hitz egiten duenak, bere ustea hain apala ez dela adieraziko luke (20. marrakia). Erpuruak aurreko patriketan apoia litezke eta atzekoetan ere bai, izaera menperatzailea gordetzeko (21. marrazkia). Filmetako gansterraren jarrera nahiko nabarmena da: eskuak gurutzatuak eta erpuruak nabarmen dituela jartzen da; erasora pasatzeko prest dagoen tipo gogorraren keinua da (29. Marrazkia). Eroso aurkitzen dela adierazi nahi duena, besoak gurutzatuta, baina erpuruak nabarmen dituela agertzen da sarritan; erpuru nabarmen horiek bere buruarengan duen konfiantza adieraziko lukete; beso gurutzatuek babes sentimendua adieraziko lukete.      20. marrazkia        21. marrazkia       29. marrazkia Erpuruaz eta hatz erakusleaz zero bat eratuz hitz egiten dugunean, zehatzak garela adierazi nahiko genuke, hatzak aurpegirantz orientatzen baditugu behintzat. Hatzak aurpegirantz zuzentzen ditugunean, airea hatzen puntez hartu nahiko bagenu bezala, zehaztasunaren bila gabiltzala adierazi nahiko genuke. Airea indarrez bezala hartzen badugu, erabakimena eta fermutasuna adieraziko genituzke. Erpuruaz eta hatz erakusleaz zero forma eratzen dugunean, hatzak kopetari paralelo ditugula, Europa Mendebaldekoontzat “zero” esan nahi du, Estatu Batuetan eta lurralde anglosaxoietan, “OK”, eta Japonian, “dirua” (Pease, 1988). Ukabila itxi eta erpurua altxatzen bada, gure artean “oso ongi”, lurralde anglosaxoietan, “OK” eta Grezian, “hoa haizea hartzera” esan nahi du. Europa Mendebaldean ere, erpurua kolpetik altxatzen bada, grekoen esanahi bera hartzen du (Pease, 1988). Erpuruaren bidez gure atzean dagoen pertsona bat seinalatzen diogunean gure solaskideari, sarritan harekiko mesprezua edo hari buruzko iruzkin negatibo bat egiten ari garela adieraz lezake; guri buruz norbaitzuk horrela ari direnean, ez zaigu batere atsegina gertatzen. Besoak gurutzatzea pertsona defentsiban dagoela adierazten duen keinu klasiko bat da. Besoak gurutzatzea keinu negatibo bat bezala interpretatzen da sarritan; jarrera hori duen pertsona gertatzen denari buruz irekia ez dagoela adierazten du eskuarki. Unibertsitate batean egindako oroimen testa aipatzen du Peasek: bi ikasle talde egin ziren; lehen taldeak, eskuak eta hankak gurutzatuta entzun behar zituen hitzaldian; bigarren taldeak, gurutzatu gabe. Emaitza: bigarren taldeak % 38ean hobetu zuen lehenengo taldearen emaitza. Aldiz, lehen taldekoengan espiritu kritikoaren gehikuntza gertatu zen (Pease, 1988). Estatu Batuetan egindako hitzaldi bati aurrean zituen pertsonei buruzko kritika batekin eman omen zion hasiera A. Peasek. Erreakzioa bat-batekoa izan omen zen: entzuleriaren zati handi batek besoak gurutzatuz erreakzionatu zuen (Pease, 1988). Elkarrizketa batean solaskideetako batek besoak gurutzatuak baditu eta beste solaskideak haren jarrera itxia ireki nahi badu, besoak destolestatzeko aitzakiaren bat ematea egoki izan liteke; adibidez, telefono zenbakia hartzeko boligrafo bat eman, kopa bat eskaini, liburu bat erakutsi edo zer pentsatzen duen galdetu. Besoak indartsuki gurutzatzea etsaitasun osoaren adierazgarri bezala hartzen da eskuarki. Besoak gurutzatuta eta eskuak besoei irmoki helduz badago pertsona bat, hotzaren adierazle ere izan liteke, baina eskuarki barne- hersturaren adierazgarritzat hartzen da, sendagileen itxaron-gelatan ikus daitekeen bezala. Besoak gurutzatzea, beraz, defentsa jarrera izan daiteke. Oro har, besoen eta eskuen gurutzaketak galerazi egiten du komunikazio orekatu eta irekia. Eskoletan, elizetan eta antzeko tokietan, haurraren mugimenduen askatasuna inhibiarazteko edo blokeatzeko erabili izan da besoen gurutzaketa. Besoak gurutzatuaraziz umeen askatasuna kateatu egiten da; elkarrizketa baztertu egiten da eta mesfidakortasuna agertzen da; gogamenaren jarduera askearentzat kaltegarria da, haren jariakortasunari eutsi egiten baitio. Komunikazio sozial- afektibo orekatua eragotzi egiten du; besteengana irekitzea zaildu egiten du. Artistek, sortzaileek eta pertsona boteretsuek ez dute askorik erabiltzen besoen gurutzaketa harremanetan murgilduak daudenean. Besoak gurutzatzen ditugunean hesi bat eraikitzen dugu gu eta besteen artean. Besoak gurutzatuta eta aldi berean ukabilak itxita baditugu, tentsioa, erasokortasuna eta gatazka adierazten ditugu. Besoak gurutzatzeko modu asko daude. Eskuek besoei heltzen dietela besoak gurutzatzea, zirrarazko tentsio altu baten adierazgarritzat har liteke (28. marrazkia). Baina, besoak gurutzatzean ahurrak galtzarbean sartu eta erpuruak gorantz jartzen badira, subjektua indartsuago eta seguruago agertzen dela interpreta liteke. Beso bat bestearekiko perpendikular duela besoak gurutzatzen baditu pertsona batek, bere jarrera erdi irekia edo erdi itxia bezala interpreta liteke.          28. marrazkia  Speigel eta Machotkak (1974) gorputzaren jarrera erakargarrienei buruzko ikerketa bat egiten zuten Botticelliren Benusaren zortzi aldakuntzetan oinarrituta. Ikerketa horretan agertzen dena hau da: irudiko pertsonaren besoek zenbat eta gehiago estali gorputza, irudia are eta baztertzaileago, hotzago eta herabeagotzat hartzen da; zenbat eta estaliago gorputza, orduan eta baztertuagoa da irudia. Besoek gorputza estaltzen badute, irudiko pertsona zurrun bihurtzen dute eta izaera hotz-erreserbatua egozten zaio irudiari. Azterketa horretan agertzen denez, jarrerek osagai kontraesankorrak dituzte batzuetan. Irudi batean, adibidez, esku batek gorputza estaltzen du eta besteak agerian uzten du. Hurbilketa eta ihesa konbinatu nahiko lirateke irudi horretan. Jarreren edo keinuen bidezko komunikazio analogikoan sarritan gertatzen da gorputzaren zati batek hartzen duen jarrerarekin kontraesanean dagoela gorputzaren beste zatiak hartzen duen jarrera. Komunikazio digitalaren eta analogikoaren artean kontraesanak egon daitezkeen bezala, komunikazio analogikoaren alderdi ezberdinen artean ere sarritan agertzen dira kontraesanak. Besoak gurutzatzearen lehenengo esanahia gorputz eskualdearen babesa da, beraz. Baina batzuetan seduzitzeko ere erabil liteke. Adibidez, batzuetan seduzitzailearen besoek bular eustailearena egiten dute, begiez bere solaskidearen erreakzioak aztertzen dituen bitartean. Seduzitzailearen esku- ahurrek bularraren behealdea biltzen dute. Emakume batzuek besoak gurutzatu eta beren deltoidesak edo bizepsak eskuez biltzen dituzte, atzetik beste batek besarkatuko balitu bezala; solaskideari ekintzara igarotzeko aditzera ematen ariko balira bezala (30. marrazkia).          30. marrazkia Besoen gurutzaketak sarritan deserosotasuna adierazten du. Adibidez, norbait aulkian eserita dagoela besaurreak belaunen gainean gurutzatzen baditu, sedukzio situazio horretan eroso ez dela sentitzen adieraz lezake. Edo, hanken azpitik besoak gurutzatzen baditu, besoek albo bietako bizepsak biltzen dituztela, bere keinuak adieraz lezake bere barneko joera zentsuratua dela. Besoek hankak inguratu eta bizepsak heltzen badituzte, berriz, pertsona bere burbuilan isolatzen dela adieraz lezake (31. Marrazkia). Eskuek ukondoak helduta dituztela besoak gurutzatzen dituztenek berriz, itxaropenik gabeko itxarotea adieraz lezakete.        31. marrazkia  Koraza erdia edo babeski erdia beso bat luzetara eta bestea tolestatua duenarena izango litzateke. Jendea gutxi ezagutzen den kokteletan eta bileretan sarritan erabiltzen da jarrera hori. Era berean, urduritasun mozorrotuaren adierazle izaten da beso bat gurutzatzea; urduritasuna gordetzeko egiten diren mugimenduak dira sarritan, botoiren bat lotzeko, erlojua edo pultsera doitzeko, ordua begiratzeko edo poltsa ixteko itxurak egitea. Keinu hauek urduritasuna eta barne-herstura adierazten dute eskuarki. Domina bat edo sari bat hartzera eszenatokira igo behar izaten duenak horrelako keinuak sarritan egiten ditu. Politikoek eta artistek gutxitan erabiliko dituzte, irudi irekia ematen saiatzen baitira. Besoak ezezik, hainbat objektu ere erabiltzen ditugu ingurutik babesteko: ikasleak darabiltzan liburu eta karpetak, bertsolariak doitzen duen mikrofonoa, seduktoreak darabiltzan betaurrekoak, herabeak uzten duen bizarra, antzezlariak daraman makilaia eta abar. Paul Wermus eta Joseph Messingerren arabera (1995), gure garuna pentsatzen, asmatzen edo ulertzen ari denean, astuntasun sinboliko bat sentitzen dugu buru aldean; horregatik, ukondoak apoiatu eta esku batek edo biek burua sostengatu egin behar izaten dute. Garunaren lana irudimenezkoa edo intuitiboa bada, sarritan behatua izan den bezala, eskuin eskuak sostengatzen omen du subjektuaren burua (pertsona eskuinetan) (25. marrazkia); garunaren jarduera logikoa bada, ezker eskuak sostengatuko omen du ziurrenik burua. Bai gizonek, bai emakumeek, norbait seduzitu nahi dutenean, beren gogamen egoeraren egonezintasuna uxatzeko, buruari eusten omen diote; horrela lortzen bide dute beren ifarra ez galtzea.        25. marrazkia  Baina, ukabil itxiak masailen gainean jarriz sostengatzen badu norbaitek burua, ezin esan dezakegu seduzitua dagoenik (26. marrazkia); berdintsu esan dezakegu, ukabil itxiak kokotzean jarriz burua sostengatzen duenarengatik. Burua okertuta duela ezker ukabilaren gainean sostengatzen badu, harremanen etorkizunari buruzko iragarpen hobea egin dezakegula dirudi (Wermus, P. & Messinger, 1995)        26. marrazkia  Ukondoak apoiatuak dituela, burua erpuruaren eta erakuslearen gainean sostengatzen badu, beste hiru hatzak tolestatuak dituela, bere bikotearen etorkizun profesionalari garrantzi handia ematen bide dio, eta hura lantzen saiatuko da (27. marrazkia). Ukondoak apoiatuak dituela, aurpegia bi eskuen artean biltzen badu hatzak erdi irekita dituela, lagunarekiko jarrera maitekorraren adierazle bezala har liteke (Wermus, P. & Messinger, 1995).       27. marrazkia Ezker edo eskuin eskua patrikan dituela eserita badago, bere sedukzio gaitasunaz zalantza egiten duela edo bere sedukzio ahaleginetan porrot egin duela, baina besteengana irekia dagoela adieraz lezake. Bi eskuak patrikan dituela esertzen bada, sentimenduzko egonezintasunaren edo egoera depresiboaren adierazgarritzat har liteke. Besoak eskuaurreen parean gurutzatu eta belaun gurutzatuen gainean jartzen baditu pertsona batek, bere joerei buruzko jarrera hertsakorra adierazi nahiko luke (Wermus, P. & Messinger, 1995). Beso bat beste aldeko eskuaz heltzeko joera duenak, lagunaren asmoei zailtasun bat baino gehiago jarriko diela adierazi nahiko luke. Besoak eta sorbalda bereizten diren tokian sarritan hatz egiten badu pertsona batek, bere lagunarekiko jarrera oso positiboa duenik ezin esan omen liteke. Besaurreen azpian sarritan hatz egiteko joera badu, berriz, ez dirudi bere lagunarekin abentura bat igarotzeko prest dagoenik Eskuin eskuaz ezker saihetsa laztantzea, harremanetarako proposamen bat bezala har omen liteke. Ezker eskuaz eskuin saihetsa laztantzeari ere, interpretazio berdintsua eman omen diezaiokegu (Wermus, P. & Messinger, 1995). Besoak buruaren mailaren gainetik sarritan arduragabeziaz altxatzea, hainbat dantzatoki eta kontzertutan gertatzen den bezala, bestea atzipetzeko eta zoriontasun itxura emateko bide bat izan daiteke, sedukzio jokoaren barnean. Pertsonak bere besoak mugitu egiten ditu ibiltzerakoan. Gehiegi kulunkatzeak bere buruarengan konfiantza gutxi duela adieraz lezake (32. marrazkia); gutxiegi kulunkatzeak barne-herstura adieraziko luke 33. marrazkia). Mehakak geldi eta sorbaldak zurrun dituela ibiltzea kezkaren adierazgarri izan liteke. Oin bat bestearen aurrean jarriz top modelak bezala ibiltzen denari gorputza asko kulunkatu beharra gertatzen zaio, eta ibilera oso seduzitzailea ematen du (34. Marrazkia)(Wermus, P. & Messinger, 1995).        32. marrazkia 33. Marrazkia          34. marrazkia  Pertsona baten edertasuna bere gorputz jarrera eta mugimenduetan oinarritzen da edertasun estatikoan baino gehiago. Mugimendua da seduzitzeko eta liluratzeko erabiltzen den arma nagusia. Ez dirudi berdinak direnik emakume seduzitzaile baten eta emakume asebete baten mehaka mugimenduak. Wermus eta Messingerren arabera (1995), besoak kulunkatuz eta esku-ahurrak gorputzaren aldera biratuta dabilen emakumeak amodio mailako irekitasun bat adieraziko luke; besoak kulunkatuz, esku-ahurrak atzerantz biratuak dituela dabilena bere profesioko jomugek kezkatuko lukete, amodioak baino gehiago; besagainak besoarekin angelu zuzena eratuz eta eskuak zintzilik dituela dabilena, bere buruari begira dagoen nerabe bat izan daiteke; esku-ahurrak aurrerantz biratuta dabilena bere jarrera onaz bestea informatzen ariko litzateke. Oro har, gure eskuak aurrerantz luzatzen ditugunean, onar gaitzaten eskatzen ariko ginateke. Hortzen eta hatzen arteko ukituei dagokienez, ukondoak apoiatuak dituela, erpuruaren azkazala ebakortzen artean sartzen badu subjektuak, lurraldearen defentsaren adierazpen bezala har liteke. Hortzen artean ezker edo eskuin erpuruak sartzen baditu, haren besoetan erortzen denak sarritan saritu beharko duela adierazi nahiko luke (Wermus, P. & Messinger, 1995). Bere ebakortzak hatz erakuslearen edo boligrafoaren puntarekin kolpatzen dituenak, lagunen aurrean amore ematen ez duen jokaera erasokorra adieraz lezake (36. marrazkia); hatz erakusle puntarekin hortzak igurzten dituenak berarengandik sentsualitatezko erreakzio positiborik ez dela itxaro behar adieraz lezake (37. marrazkia). Ukondoak apoiatuak, ezkerreko nahiz eskuineko hatz erakuslea hortzen artean sartuta eta beste hatzak bildurik baditu, bestearen keinuaren arabera edozer inprobisatzeko gaitasuna adieraz lezake. Ukondoak apoiatuak dituela, ezker nahiz eskuineko hatz txikia edo nagia hortzen artean sartzen badu, ez dirudi harrigarrizko emaitzarik espero behar denik berarengandik. Hortz artean sartzen duen hatza, eskuin edo ezker eskuko hatz luzea bada, menpekotasun batetik askatzen saiatzen dela, baina erabakitzea kostatu egiten zaiola adieraz lezake (Wermus, P. & Messinger, 1995).         36. marrazkia 37 marrazkia  Ukondoak mahai gainean eta hatzak lurrarekiko horizontalki kokotzpean gurutzatuak dituela bere aurpegia nabarmentzen duena bere fisikoarentzat bizi dela dirudi (39. marrazkia). Ukondoak apoiatuak eta hatzak kokotzpean irekita dituela baraila hatzen gainean sostengatzen duenak ez luke bestearekiko interes gehiegirik adieraziko. Ukondoak apoiatuak dituela hatz erakuslea luzatu eta ezpain artean sartu nahirik bezala dabilenak bere lorategira heltzen den lehenari ireki liezazkioke ateak (38. marrazkia). Era berean, hatzak gurutzatuak eta hatz erakusleak elkartuta, gora begira, aho erdi irekiaren gainean dituenak harremanetarako gonbite irekia adieraz lezake. Ukondoak apoiatuak dituela, hatz erakusleaz ezpainen ertza marrazten duenak nolabaiteko analogia agertzen luke ezpainen eta bere zati intimo baten artean (Wermus, P. & Messinger, 1995).          38. marrakia 30 marrazkia  Ukondoak apoiatuak dituela, hatz erakuslea ezpainen gainean jarri eta bere lagunari entzuteko itxura egiten ari dena, amodio abentura batean pentsatzen egon liteke, lagunak esaten dionaz baino gehiago (41. marrazkia). Eztabaida luzatu ez dadin, bere burua isilarazten saiatzen ari dela dirudi. Ezker edo eskuin eskuak buruaren pisuari eusten dion bitartean, hatz erakuslea masailaren kontra zerurantz begira jarrita dauka eta erpuruak kokotzari eusten dio; jarrera horrek egonezintasuna eta mesfidantza adieraz ditzake; analogia garbia egongo litzateke keinu honen eta “kontuz!” adierazten duen jatorrizko keinuaren artean (Wermus, P. & Messinger, 1995).      41. marrazkia  Ukondoak apoiatuak dituela sudurrari erpuruaz eta hatz erakusleaz hatz egiteak ez dirudi esanahi oso positiborik duenik sedukzioaren hizkuntzan. Zentzun positiboagoa izan lezake hatz erakusleaz edo hatz nagiaz sudurraren punta altxatzeak edo ferekatzeak, sentimendu mailako interes bat agertuko bailuke (42. marrazkia). Ukondoak apoiatuak dituela, eskuahur irekian sostengatzen du kokotza, aurpegiaren gainean hatzak erdi irekita gorantz begira dituela; jarrera hori duenak ez luke erreparorik jarriko lagunak eskatzen diona emateko (40. marrazkia) (Wermus, P. & Messinger, 1995).         42. marrazkia 40. Marrazkia  Eskuin edo ezker erpurua txupatzearen itxurak egitea atsegingarri ez gertatzeko beldurraren adierazgarri bezala har liteke. Eskuin edo ezker hatz erakuslea ahoan sartu eta txupatzearena egitea pertsona seduzitzaile baten ezaugarri izan liteke. Hatz luzea txupatzearen itxura egiten badu, ez litzateke batere keinu erotikoa izango; erruduntasunarekin edo zikiramenduarekin loturik egon liteke. Hatz nagia txupatzea sedukzioarekin lotuago legoke, baina erruduntasunarekin lotua ere ager liteke. Hatz txikia txupatzeak ere ez luke esanahi erotiko handirik (Wermus, P. & Messinger, 1995). Eskua aurpegiaren aurrean, hatz erakuslea masail gainean, hatz luzea ahoa estaltzen, erpurua kokotzari eusten, hankak eta besoak gurutzatuak eta burua nahiz kokotza beheratuak baditu gure solaskideak, bere jarrera osoak mezu negatiboa transmitituko luke eta esaten dioguna atsegin ez zaionaren adierazgarritzat har liteke. Eskuaz begiak estaltzea, aldarte onean daudenengan baino gehiagotan gertatzen da deprimiturik dauden pertsonengan, batez ere lotsa tartean sartzen denean (Ekman eta Friesen, 1981). Erpina gorantz duen triangelu moduan eskuak jarrita hitz egiten badu pertsona batek bere buruarengan konfiantza baduela adierazten ariko litzateke. Beren buruaz iritzi altuak dutenek edo dena dakitela uste dutenek darabilte eskuarki keinu hori. Triangeluaren erpina goian egoteak ekintza adieraz lezake. Triangeluaren erpina behean egoteak itxarotea eta entzutea adieraz ditzake. Keinu hau eginez, burua atzerantz jarria badago, harrokeria adieraz lezake (Pease, 1988) . Eskuak ematerakoan, esku-ahurra nola luzatzen den, zer-nolako distantzia hartzen den, zenbateraino presionatzen den eta abar aztertzen da. Bostekoa ematean, esku-ahurraren posizioak duen esanahia ezagutzeko, situazio hau planteatzen du A.Peasek (1988): hiru pertsona ezberdinei agindu bana eman iezaiezu; adibidez, objektu bat hartu eta gelaren beste toki batera eramatea. Lehen pertsonarengana, esku-ahurra gorantz duzula zuzenduko zara (43. marrazkia): eskalearen keinua denez, erraz onartuko dizu agindua; menpeko esku- ahurra adierazten du. Bigarren pertsonarengana, esku-ahurra lurrerantz duzula zuzenduko zara (44. Marrazkia); agindua bete behar duena zure menpekoa bada, gogo txarrez bada ere beteko dizu agindua, baina zure kidekoa bada, agindua baztertu egingo du. Esku-ahur menperatzailea adierazten du. Hirugarren pertsonarengana, ahurra alborantz duzula zuzenduko zara: berdintasunaren adierazgarri denez, zure agindua ez du ezarpen bat bezala hartuko. Esku-ahur bilduaz hatz erakuslea luzatuta agindu bat ematea keinu agresiboaren agerpen da, eta haserrea sorrarazten du horrelako agindua jasotzen duenarengan (45. marrazkia).       43. marrazkia 44. Marrazkia 45. Marrakia  Harreman batzuetan, hasieratik agintzen hasi nahi duenak esku-ahurra lurrerantz begira duela agintzen du sarritan. Maila berdineko bi pertsona elkartzen direnean, bi esku-ahurrak bertikalean dituztela ematen badiote eskua elkarri, eta horrela berdintasunean gelditzen dira biak (46. marrazkia). Bestearen esku- ematea tipo menperatzailekoa bada, bere keinua desegiteko mugimendu hauek proposatzen ditu Peasek (1988): lehenik, ezker oina aurreratu eta eskuin eskua luzatu; gero, eskuin hanka ezkerrerantz eraman, bestearen espazio intimoa inbadituz. Taktika honen bidez, bestearen esku-ematearen asmo menperatzailea neutralizatu egiten bide da. Norbaitek eskuahurra beherantz duela eskua luzatzen badizu, menperatua izatetik menperatzaile izatera pasatu nahi baduzu, bere ukabila esku gainetik hartu, estutu eta astintzea proposatzen du Peasek (47. marrakia). Nolanahi ere, kontuz erabili beharreko teknika bezala jartzen du.            46. marrazki     47. marrazkia  Estilo biltzaileko esku-ematea edo politikoaren esku-ematea bi eskuez bestearen eskua biltzen duen hura da (48. Marrazkia). Ezagutzen ez den edo gutxi ezagutzen den pertsona bati konfiantza emateko eta intimitate moduko bat sortzeko erabiltzen da. Kontrako efektua ere sor lezake: zalantza, mesfidantza, zuhurtasuna. Estilo biltzaileko esku-emate hau lagunaren estiloa edo estilo beroa ere deitzen da: bi eskuen artean estutzen du eskua; ezker eskuaz ukabila estaltzeak laguntasun eta konfiantza sentimendu sakonak adierazten ditu; ezker eskuaz ukondoa edo besoaren goialdea biltzea egiazko adiskidetasunaren seinaletza har liteke; ezker eskuaz bizkarretik heltzeak jabetza hartze moduko bat adierazten du. Norbaitek zerbait egitea espero bagenuen, eta egin duelako besoa sorbalda gainean jartzen badiogu, esker onaren seinale bezala har liteke (49. marrazkia). Eskua emanez, beste eskua bizkarrean jartzen diogunean, nolabaiteko gehiagotasuna eta kondeszendentzia erakusten ari gintezke (Pease, 1988).          48. marrazkia 49. Marrazkia  Esku-emate irristakorra arrain bat bezala txirristatzen den esku bigunaz egiten dena da. Sinpatia gutxiren, karaktere bigun eta iheskorraren edo hipokrisiaren adierazgarri izan daiteke. Esku-emate kraskatzailea edo juntura haustailea (50. marrazkia) erasokortasunaren eta iruzurraren adierazle bezala har liteke. Eskua ematean hatzak bakarrik estutzen badizkizu pertsona batek, bere buruarengan konfiantzarik ez duen pertsona herabe baten aurrean zaudela adieraz lezake. Suabetasun nabariz eskua ematea sedukziorako erabiltzen da. Pianistekin edo zirujauekin ere estilo hau erabiltzea aholkatzen da.     50. marrazkia Esku-ematea distantzia ezberdinetara egin daiteke: pertsona batzuek, eskua ematean, besoa luzaturik, distantzia handira edukitzen zaituzte, beren lurraldetik at. Beharbada, baserritar bat edo espazio pertsonal zabala dutelako izango da (51. Marrazkia) (Pease, 1988).       51. marrazkia  Eskuak elkarren kontra igurztea bozkarioaren, izaera positiboaren, bizitzaren alderdi ona ikustearen agerpena da. Alai dagoenean igurzten dira eskuak. Peasek aipatzen duen adibideaz adierazteko, etxe-saltzaile batengana etxea eskatzera joaten zara eta zer nahi duzun esplikatu diozu; zuk eskatzen diozuna bezalako etxea baldin badauka saltzeko, eskuak bizkorki igurtziko ditu. Eskuak astiro igurzten baditu, negozio on bat eduki dezake, baina ez zuretzat; estilo makiabelikoa da (Pease, 1988). Gehiagotasun sentimendua eta bere buruarengan konfiantza duten pertsonak burua tente, kokotza irtenik eta eskuak atzean gurutzaturik dituztela jartzen dira (52. Marrazkia). Erret familietan, aristokrazian, militar graduatuengan edo autoritateren bat duten pertsonengan sarritan agertzen da jarrera hau (55. marrazkia). Eskuak atzean dituztela, sabela eta lepoa agirian uzten dute, babesik gabe, beldurrik ez dutela adierazi nahiko balute bezala. Garrantzitsu bezala agertu nahi duenarentzat, edo erlaxatu nahi duenarentzat, jarrera hori aholkatzen du Peasek. Baina, jarrera horretan dagoenak deskuidoz eskumuturra urduri estutzen badu, ez du esanahi bera edukiko; frustratua dagoela edo odol hotza gordetzea zail egiten zaiola adieraz lezake (53. marrazkia). Zenbat eta goragotik heldu beste besoari, urduritasunaren adierazle garbiagoa izan liteke (54. marrazkia) (Pease, 1988).         52. marrazkia 53. marrazkia 54. marrazkia  Besoak buruaren atzean jarri eta gorputza atzerantz botata esertzeak erlaxapen eta ziurtasun sentimendu handia adieraz lezake. Jarrera horretan elkarren aurrez-aurre esertzen diren bi pertsonen artean lehia sor liteke. Gela batean irakasleak jarrera hori hartzen badu, eta ondoren, hankak mahai gainean jarriz, ikasleei galderak egiteko eskatzen badie, erasokortasunez betetako galderak jaso ditzake. Horrela eserita dagoen batean aurrean zutik jartzen bagara, hankak irekita eta erpuruak gerrian ditugula, simetriazko jarrera bat hartzen dugu, eta lehia piztu liteke (56. marrazkia).         56. marrakia  ****** Hankak eta oinak ****** Atal honetan deskribatuko ditugun keinu asko ere, Paul Wermus eta Joseph MessigerrenSedukzioaren keinuak(1995) liburutik hartuak dira. Beste batzuk, A. PeaserenInterpréter les geste, les mimiques, les attitudes(1988) hartuak dira. Azkenik, beste zenbait, gaiari buruzko bibliografia zabaletik jaso ditugu. Besoak gurutzatzean jartzen ditugun babeskiez hitzegin dugu lehen. Baina babeskiak ez dira esku edo besoez bakarrik eratzen. Hanka bat bestearen gainean jartzen du sarritan, urduri, herabe edo erasotua sentitzen denak. Hankak eta besoak gurutzatuak dituenean, barne aurkakotza osoa agertzen egon liteke pertsona (57. marrazkia). Bere lagunarekin haserretua dagoen pertsona horrela esertzen da sarritan. Zure solaskidearen jarrera hori bada, galde iezaiozu zer pentsatzen edo zer sentitzen duen.           57. marrazkia  P. Wermus eta J. Messingerren (1995) arabera, emakume seduzitzaileak hankak izterraren parean gurutzatzen dituenean, ezker hanka jartzen badu eskuinekoaren gainean, bere interes sexuala agertzen ari da; eskuin izterra jartzen badu ezkerraren gainean, ez du hainbesteko interesik agertzen. Hankak etengabe gurutzatu eta desgurutzatuz jarrera aldatzen ari bada, bakardadeari ihes egin nahian dabilela adierazi nahiko luke. Mutilen kasuan, berriz, eskuin hanka ezkerraren gainean gurutzatuz esertzea besteenganako irekiera positiboaren adierazgarri bezala har liteke; ezker hanka eskuinaren gainean jarrita esertzea subjektua beregan itxia dagoenaren adierazgarri omen litzateke. Hanka bat beste hankaren belaunaren parean gurutzatuta eseritzen bada, amodioarekin baino interesekin zerikusi gehiago eduki lezake. Eserita dagoela ezker hanka eskuin hankaz inguratzen duena sentimentuen arloko kontserbakortasuna agertzen ari liteke. Eskuin hanka ezkerrekoaz biltzen duenarentzat, berriz, lagunaren ekimenak zer esan handia izan lezake harremanen etorkizunean, lagun hori atsegin baitzaio (58. marrazkia) (P. Wermus eta J. Messinger, 1995).          58. marrazkia Eskua izterraren gainean jartzea edo eskuaz izterra ferekatzea, harremanetarako gogoaren adierazgarri bezala har liteke. Izterrak ferekatzen baditu, amodio istorio baterako jarrera irekia agertzen duela esan liteke. Hankak gurutzatuak dituela, eskua izterraren gainean duela, eskugainaren gainean beste aldeko ukondoa jartzen badu, bestearekiko jarrera itxaropentsua eta positiboa adierazten ari liteke. Eserita dagoela, hankak gurutzatu eta eskuek izterrak estaltzen badituzte, seduzitzeko borondatea agertzen ari liteke (59. Marrazkia). Eserita dagoela, eskuin edo ezker izterra indarrez estutzen badu, harremanetarako oso jarrera positiboa agertuko luke. Izterrak laztantzeak ere esanahi berdintsua izan lezake (P. Wermus eta J. Messinger, 1995).            59. marrazkia Eserleku batean eskuin hanka ezker hankaren belaunaren azpian tolestatuta eta ezker hanka aurrerantz zintzilikaturik badauka, lagunari ihes eginaraziko dion jarrera depresiboa adierazten ari liteke (61. marrazkia).        61. marrazkia Eskuin hanka ezkerraren gainean jarrita, ezker hanka aurrerantz luzatua eta eskuina eserlekupean atzerantz bildua duela esertzen dena bestearekiko jarrera negatiboa adierazten ari liteke. Hanka bat beste hankaren belaunaren parean gurutzatzen badu, amodioarekin baini interesekin zerikusi gehiago eduki lezakeela adierazten du (60. marrazkia).          60. marrazkia Hanka bat bestearen gainean gurutzatzen badu izterren parean eta eskuetako hatzak gurutzatuz belauna estaltzen badu, lagunarekiko jarrera ezezkorraren adierazgarri izan liteke (62. Marrazkia) (P. Wermus eta J. Messinger, 1995).         62. marrazkia Eskuak elkarren ondoan jarriz aulkiaren aurreko ertzari heldu eta hankak bereizita aulkian esertzen dena, gonbite bat egiten ari den pertsona herabetzat har liteke. Aulkian eserita dagoela bere eskuek eserleku alboko ertzak heltzen badituzte, sedukzioa eraso bezala sentitzen duela, eta bere lurraldea erasoetatik babestu nahiko lukeela adieraz lezake. Oinak zoruan ongi kokatuta, besoak aurrerantz erorita eta eskuak hankartean sartuta dituela esertzen dena asebetetzen zaila den pertsonatzat har liteke. Eserita dagoela, hatzak eskuin edo ezker belaunaren gainean gurutzatuak dituela, bularraren aldera tolestatzen badu belauna, alboan duenarekiko jarrera positiboa agertzen ari liteke. Ipurdia esku-ahurren gainean jarriz esertzen bada, desira sexual indartsu batek sortzen duen hersturaren agerpentzat interpreta liteke (P. Wermus eta J. Messinger, 1995). Lurrean eserita, besoetako batek gorputzari eusten dio eta beste besoa hankartean sartua du. Laztanen, ferekuen eta goxotasunaren bila dabilela adieraz dezake. Goxotasun eta harreman beroen premiaren adierazletzat har liteke, hanka bat bestearen gainean modu zirkunflexuan duela eta izterrari eskuaz heltzen diola zoruan edo aulkian esertzea. Zoruan eserita, bi hankak jarrera zirkunflexuan dituela, hanka biek osatzen duten zubipean elkartzen baditu eskuak, jarrera itxia eta sentimenduen kontrola adierazten ari liteke. Belaunen gainean jarrita, ipurdia orpoen gainean duela, solaskideari begira jartzen bada, seduzitua dagoen pertsona grinatsuaren irudi bezala har liteke. Edo, belaunen gainean eserita, ipurdiak orpoetan eta eskuak zoruaren gainean dituela jartzen bada, sentsualitate bizia agertzen duen jarrera bezala har liteke (63. Marrazkia). Belaunen gainean, ipurdia irtena duela jarrita, eskuak izterren beheko aldean sostengatzen baditu, harreman sexual baten desiraren adierazgarritzat har liteke.         63. marrazkia Zoruan eserita, eskuin hankak arku zirkunflexu bat eratzen du eta ezkerra luzatuta dago. Besoek, atzean apoiatuta, gorputza sostengatzen dute. Zubia egiten duen hanka, emakumearen sexuaren adierazgarri izan liteke, beste hanka gizonezkoaren sexuaren adierazgarritzat har litekeen bitartean (64. Marrazkia) (P. Wermus eta J. Messinger, 1995).          64. marrazkia Paul Wermus eta Joseph Messingerren arabera (1995), orkatilak gurutzatuz esertzeko eskatzen badiogu emakume bati eta bortxazko eszenak ikustarazten badizkiogu, eskuin orkatila ezkerrekoaren gainean duela gurutzatuko omen ditu oinak; oporretako eszenak jartzen badizkiogu, ezker orkatila eskuin orkatilaren gainean jarriz; eszena erotikoak jartzen badizkiogu, ongi sentitzen bada, ezker orkatila jarriko omen du eskuinekoaren gainean; gaizki sentitzen bada, eskuin hanka jarriko omen du ezkerrekoaren gainean. Zirrara, urduritasuna edo beldurra gordetzeko, sarritan orkatilak gurutzatzen dira eta besoez besaulkiaren euskailuei heltzen zaie. Lurrean eserita dagoen emakume batek bere orkatilak sarritan laztantzen baditu, bere lagunarenganako interes gabeziaren adierazle izan liteke. Eskuin edo ezker orkatila oratzen badu eskuaz, bestearen sentimenduak gehiegi ez interesatzearen adierazletzat har liteke. Lurrerantz makurtuta bi eskuez orkatilak masaiatzen baditu, aspektu menperatzaile, biltzaile eta esklusibista bat adierazgarri bezala interpreta liteke (P. Wermus eta J. Messinger, 1995). Pertsona batek irudimenezko objektu bat zoruan oinaz bultzatzen badu, zorura begira dagoen bitartean, bere lurralde intimoaren inbasioa eragotzi nahi duela adierazten du. Oinak zoruan dituela, hankak erronbo eran jarriz, oinen azpiak bat bestearen ondoan jartzen baditu, harreman sexualak izateko gogoaren adierazgarritzat har liteke (P. Wermus eta J. Messinger, 1995). Oinen mugimenduekin jarraituz, pertsona batek talde bateko zein duen atseginen jakin nahi baduzu, begira iezaiozu bere oinen norabideari; beti dago oin bat, norabide zuzena ematen duena. Kokteletako eszena klasikoa da honako hau: gizon batzuk solasean ari dira, eta erdian emakume irribarretsu bat dago, isilik; gizonen oinak begiratuz gero, emakumeak zergatik dagoen hain pozik uler liteke. Emakumeak inkontzienteki badaki oinen norabideak zer esan nahi duen: erakargarria aurkitzen dutela solaskideek eta bera dela interes zentroa. Lurrean etzandako jarreren azterketari dagokionez, pertsona bat besoak gurutzean irekita dituela eta hankak gurutzatuta dituela etzaten bada hondartzan, gorputzaren goialdea irekia eta behealdea itxia dagoenaren adierazgarritzat har liteke. Bizkarraren gainean etzanda, besoak buruaren gainetik dituela bestearen aldera biratzen bada, gonbite, dei edo eskaera bat adierazten ari liteke. Buruaren gainetik besoak altxatzen baditu, dei egitearen edo eskaintzaren zentzuan interpreta liteke. Etzanda dagoela, zoruan apoiaturiko ukondoek sostengatzen badute burua eta bizkarra, sedukziorako jarrera bezala interpreta liteke (P. Wermus eta J. Messinger, 1995). Sabelaren gainean etzanda, lagunaren aldera hankak altxatuz eta orkatilak gurutzatuz begiratzen badu, arreta deitzeko jarrera bat hartzen ari liteke. Sabelaren gainean etzanda, hankak angelu zuzenean altxatzen baditu, oinak elkartuta dituela eta gorputzaren goialdea ukondoetan sostengatzen duela, arreta deitzeko eta harreman sexualak edukitzeko gogoaren adierazgarri bezala interpreta liteke (P. Wermus eta J. Messinger, 1995). Beso eta zangoez ezezik, objektuez ere baliatzen gara babeskiak eraikitzeko. Aulkiaren euskailua atzekoz aurrera jarrita, zankalatraka esertzen denak borrokarako eta besteak menperatzeko gogoa edo besteen berbazko erasoetatik babesteko gogoa adieraz lezake. Horrela esertzen denaren atzean jarriz gero, bere babeskia apurtua gelditzen da, eta jarrera aldatu egiten du. Norbait galdekatu behar duenean poliziak erabiltzen duen tekniketako bat da.  5. 2. Paralengoaia Ahotsaren kualitatearen aldaketa, erritmoaren modulazioa, tonuaren zorroztasuna edo ahotsaren ozentasuna bezalako bereizgarriak biltzen ditu paralengoaiak. Honela, tonu zorrotza emozioaren inhibizioaren agerpide da. Emozionalitate gehiegiak ahotsa itotzen du edo ahotsaren tonua igotzen du. Ozentasun gehiegiak, autoritatea eta menderakuntza adierazten ditu; ozentasun gutxiegiak, barnerakoitasuna edo ahaleginik egin nahi eza. Norbere baitaratze neurotiko edo psikotikoaren sintoma fidagarrienetako bat hitz egiteko erritmo monotonoa, ebakia, geldia edo tonurik gabea dira; ahots erritmo horrek elkarreraginezko kontaktuen baztertzea, bere baitaratzea eta hoztasuna adierazten ditu. Harremanetara irekia dagoenaren ahotsak, berriz, erritmo bero, bizi, modulatu eta animatua du. Mezu bat eman nahi dugunean, esaldiaren barnekoan hitz batzuk azpimarratzen ditugu. Galdegaia zein denaren arabera, hitz bat edo bestea azpimarratzen dugu esaldian. Ahotsaren modulazioaren beherapen batez adierazten dugu baiezko esaldi baten amaiera. Ahots modulazioaren gorakada batez adierazten dugu galderazko esaldiaren amaiera. Batzuetan, mezuaren esanahi esplizituarekin kontraesanean dagoen ahots modulazio bat erabil dezakegu. Atsegingarri gertatu ez zaigun ikuskizun baten aurrean ironikoki esan dezakegu: “Ederra ikuskizuna!”; ahots intonazioaren bidez beste hau adierazten dugu: “Ikuskizun negargarria!”. Normalean gure adiskideak beren ahotsen bidez ezagutzen ditugu, telefonoz deitzen gaituztenean. Ildo honetatik, hainbat ikerketa egin dira, ahotsaren bidez nortasunaren bereizgarriak zehaztu ote daitezkeen aztertzeko. Emaitzak zentzu ezberdinetakoak gertatu dira: ahots jakin batzuei nortasunaren bereizgarri jakin batzuk egozteko unean adostasuna agertu dute epaileek; baina, epailarien hautemateen eta subjektuek nortasun testetan ateratako emaitzen artean adostasun gutxi gertatu da. Hala ere, ahots jakin batzuen eta bereizgarri jakin batzuen kasuan, epailarien hautemateek eta irizpide errealek egokitzapen handia agertu izan dute. Edonola ere, ikerketa hauetako gehienak bakarrizketan ari direnekin egin dira, eta nortasunaren bereizgarri batzuk elkarrizketan bakarrik ateratzen dira (Knapp, 1982). Emakumearen eta gizonaren ahotsak erraz bereizten ditugu eskuarki. Baina zailagoa da emakumearen eta gizonaren idazlanak bereiztea. Emakumeak eta gizonak idatzitako eleberriak bereiztea zail egiten zaie sarritan eleberri horiek ebaluatu behar dituzten tribunaleko kideei. Emakumeen eta gizonen elkarrizketak aztertzean, badirudi, emakumeek estilo edukatuagoa, gramatikalagoa, galdera etiketa gehiagoduna eta humore gutxiagokoa erabiltzen dutela; eta gizonek, ahots tonu sakonagoa, estilo autoritarioagoa, argot aberatsagoa, hizkera erasokorragoa eta haserrekorragoa erabiltzen dutela. Neskek tonu altuagoa darabilte, entzuleaz gehiago kezkatzen dira, azkarrago hitz egiten dute, tonu aldaketa gehiago egiten dute, hizkera emozionalagoa darabilte eta hitz egitean irribarre gehiago egiten dute. Dialekto eta azentuei buruzko ikerketetan ikusi denez, salbuespen batzuk kenduta, norberarena ez den dialektotan hitz egiten dutenak ez dira norberarenean hitz egiten dutenak bezain ongi ebaluatzen, eskualde bateko estereotipoekin lotzen delako dialekto hori. Adibidez, Ipar Ameriketako ingelesek baxuago puntuatzen zituzten ingeles europarrak (Knapp, 1982). Gizarte maila eta talde ospetsuen azentua edo hizkera darabiltenen gaitasuna, estatusa, arrakasta eta adimena goratu egiten dute entzuleek: “ Following recent extensive literature reviews, Bradac (1990) and Giles, Hewstone, Ryan and Johnson (1987) similarly concluded that receivers generally upgrade dominant or prestigious group accents and dialects on dimensions of perceived competence, status, intelligence, and success” (1994, Giles H. And Street, R.L.). Duela urte asko, bederatzi hizlari eta milaka irrati-entzuleekin egindako ikerketa baten ondoren, honako hau finkatu zuen Pearrek (1931): ahotsaren bidez, zehaztasun handiz ezagu zitekeela hizlariaren adina eta sexua; zehaztasun pixka batez, hizlariaren jaiotokia, eta zenbait kasutan, zehaztasun handiz, hizlariaren ogibidea; esate baterako, apaizaren kasuan (Knapp, 1982). Hizlariaren hizkeraren bidez haren jatorria eta izaera ezagu balitezke, esan behar da, pertsona elebidunek sarritan keinu ezberdinak erabiltzen dituztela hizkuntza ezberdinak hitz egiterakoan: “Iduri du, pertsona batzuek elebidunak direla, bai gorputz mugimenduei dagokienean, bai hizkuntzari dagokionean. Filme batzuetan ikus liteke New Yorkeko Fiorello La Guardia alkate ospetsua hitzaldi politikoak ingelesez, judueraz eta italieraz ematen. Soinua entzun gabe erraz antzeman liteke zein hizkuntzatan ari den. Frantses batek frantsesez hitz egiten du eta keinu frantsesak egiten ditu. Ipar amerikar bat ere modu amerikarrez mugitzen da nabarmenki. Kinesian aditua den batek solasean bekainak arkeatzeko moduagatik bakarrik bereiz ditzake europar bat eta ipar amerikar bat” (F. Davis, 1982:43). Hizlariaren pisua, altuera eta ahots mota erlazionatzen dituen ikerketen bibliografia ere zabala da. Zentzu honetan, somatotipo ezberdinen eta ahots moten arteko harremana aztertzen duten ikerketak egin izan dira; hitz egiten ari zen pertsona ikusi gabe, entzuten zuten ahotsa zein somatotipori zegokion asmatu behar zen ikerketa hauetako batzuetan. Ikerketa horien arabera, endomorfo eta ektomorfoei zegozkien ahotsak gehiagotan asmatzen ziren, mesomorfoei zegozkienak baino. Beste ikerketa batzuen arabera, hizlariaren ahotsean oinarrituta nahikoa ongi ezagu liteke haren adina. Era berean, entzuleek gaitasun handia dute, hizlariaren ahotsean oinarrituta haren klasemaila zein izan daitekeen asmatzeko; oso denbora gutxi behar izaten dute hizlariaren estatusa identifikatzeko. Hitzezko jarrera esplizituetan oinarrituta baino errazago antzematen dugu ahotsaren intonaziotik, pertsonen arteko elkarreragina nolakoa den. Ahotsaren eta zirraren arteko harremanei buruzko ikerketetan, epailariak ados agertzen dira ahotsa entzunda zirrara mota identifikatzeko edo emozioaren intentsitatea zehazteko garaian (Knapp, 1982; G. Musitu, 1996). Ahotsaren grabazioa zatitan ebaki eta ondoren zati horiek zoriz elkartuta ere, hizlariaren tonu afektiboa eta informazio emozionala gorde egiten da. Emozioen hizkuntza ezkutuaren edukia detektatzeko teknika samur bat garatu zuen Schererek: magnetofoi zintako grabazioa zatitan ebaki eta ondoren zoriz elkartzen dira zatiak. Scherer, Koivumaki eta Rosenthalek egiaztatu zutenez, zoriz elkartuta ere, bere tonu afektiboa mantentzen du ahotsak(G. Musitu, 1996). Horrek adierazten duenez, ahotsa klabe paralinguistikoetan oinarrituta identifika daiteke. Guztiz artifizialak diren tonu segidak ere dimentsio afektiboaren funtzioan bereiz daitezke. Sentimenduen adierazpenerako musikak duen gaitasun sakona efektu honen emaitza bezala ulertu beharko litzateke. Ahots motaren eta zirraren arteko harremana aztertu duten beste ikerketa batzuek, ahotsean oinarrituta zirrara batzuk beste batzuk baino errazago asmatzen direla esaten dute: adibidez, haserrea, poza eta gorrotoa errazago asmatzen direla, lotsa, maitasuna edo harrotasuna baino. Adibidez, maitasuna adierazteko, ahots suabea, tonu grabea, abiadura makala, lokuzio lotua eta erritmo erregularra erabiltzen dira. Haserrea adierazteko, ozenki, tonu altuaz, abiadura bizkorrez, lokuzio ezjarraituz eta erritmo ez-regularrez hitz egiten da. Tristura, berriz, ahots tonu baxuz, normala baino ahots sakonagoz, abiadura geldiaz, intonazio uniforme eta serioz adierazten da. Bozkarioa adierazteko, ahots tonu gogorragoa, abiadura bizkorragoa eta hitzen azentuazio handiagoa erabiltzen da. Nolanahi ere, zirrara jakin bat identifikatzeko gaitasunak testuingurutik, beste pertsonen ezagutzatik eta beste hainbat aztarnatatik dependitzen du. Solasaldi batean hizketarako txandak hartzeko seinale eta arauei buruzko Duncanen ikerketan, kanal ezberdinetako komunikazioa aztertzen da (Gonzalo Musitu, 1996). Elkarreragin normal batean, adierazpen paralinguistiko eta zinetiko sail bat konbinatzen dira, hizlari batek bere agerpena amaitu duela eta besteak hitzegin dezakeela adierazteko. Hizketarako txanda uzteko, galdera bat egiten da, azken silaban ahotsa jaisten da, azken silaba luzatzen da, pausaldia luzatzen da eta beste pertsonari zuzenki begiratzen zaio. Hizketarako txanda hartzeko, arnas hartze zaratatsu bat egiten da, bestearen pausaldietan ahots batzuk sartzen dira (“nik…, nik…”), eztarria garbitzen da edo solaskideari esku-ahurra erakusten zaio, hatzak gorantz zuzenduz. Pertsona bat hizketan ari dela solaskideak hatzak gorantz dituela eskuahurra erakusten badio, bere solasa eten nahian ari dela ulertu behar da; hizketan ari denaren tentsioa igoaraz dezake keinu horrek. Solasaldi batean hitz egiten hasteko, besteak baino ozenago hitz egiten hastea ere sistema egokia da. Baina, kontuan eduki behar da, ahots ozenegiak menperatu nahia adieraz dezakeela. Ahots baxuegiak, berriz, herabetasuna eta menpekotasuna adieraz ditzake. Konfiantza sortzera doan ahotsak ez du izan behar ez ozenegia, ez itzaliegia. Hizketarako txanda gorde eta hitz egiten jarraitzeko, ozenkiago edo azkarrago hitz egiten da, pausaldi isilak laburtu eta pausaldi beteak luzatu egiten dira, edo besteari eskuak ukitzen zaizkio hatz puntez. Txanda eskatu nahi denean, arnasa hartzen da, hatz erakuslea altxatzen da, jarrera tentea hartzen da, bestearekin batera hitz egiteari ekiten zaio edo solaskidea baino ozenkiago hitz egiten da. Txandari uko egin nahi zaionean, jarrera erlaxatuan jarraitzen da, inguruko zerbaiti begiratzen zaio edo solaskidearen hitzetan interesatua jarraitzen da. Jokaera paralinguistikoei dagokienez, besteekin batera txandarik gorde gabe hitz egiten duten pertsonak besteak baino menperatzaileagoatzat eta lotsagabeagotzat hartzen dira. Menperatzailea den solaskideak besteak baino gehiago hitz egiteko joera du, lagunen mintzaldia gehiagotan eteten du, ahots ozenagoa darabil eta menpeko solaskideak baino pausaldi laburragoak egiten ditu. Hitz egiten ari garela, eskuko beste hatzak bilduak ditugun bitartean hatz erakuslea altxatzen badugu, gure solaskidearengan tentsioa sortuko dugu. Hitz egiten ari garen bitartean, gure solaskideak erpuruaren eta hatz erakuslearen artean igurzten badu kokotza, pentsakor dagoela eta erabakia hartzeko informazioa jasotzen ari dela adieraziko luke. Pertsona bat hizketan ari den bitartean, solaskideak esku bateko ukabil itxia beste eskuaz biltzen badu sabelaren parean, solasak sortarazten dion tentsioa nolabait deskargatu nahiean jardungo litzateke; baina, esku baten joera frenatu egiten du beste eskuak. Pertsonen nortasunaren bereizgarrien eta solasaldietan hitz egiten edo entzuten iragaten duten denbora proportzioaren arteko azterketei dagokienez, kanporakoiek barnerakoiek baino denbora proportzio handiagoa iragaten dutela hitz egiten eta pausaldi laburragoak egiten dituztela ikusi da. Barnerakoiek pausaldi luzeagoak eta hizketaldi laburragoak egiten badituzte, kanporakoiek baino ezagutza jarduera handiagoa eta inpultsibitate txikiagoa dutelako dela iruditzen zaio Siegmani: “Siegman (1978) has suggested that the greater amount of pausing and less time speaking among introverts results from higher cognitive activity and less impulsivity relative to extraverts” (Giles,H. and Street, R.L., 1994: 105). Eztabaidagaiari edo mintzagaiari dagokionez, kanporakoiek barnerakoiek baino mintzagai zabalagoak erabiltzen dituzte eskuarki, eta barnerakoiek mintzagai espezializatuagoak. Gizonek lanari buruz gehiago hitz egiten dute eta emakumeek gai sozioemozionalei buruz hitz egiten dute gehiago. Emakumeek beren buruaz agerpen gehiago egiten dute; gizonek, berriz, diruaz, kirolez eta albisteez gehiago hitz egiten dute. Ahotsaren intonazioaren, ozentasunaren eta beste alderdi paralinguistikoen bidez sor dezakegu nahi dugun giroa: intimitate giroa, kontrol giroa edo jakin- minezko giroa. Edozein girotan ere, jendearen arreta geureganatu nahi badugu, ahotsaren ozentasun maila, abiadura, altuera eta artikulazioa zaindu beharko ditugu. Gauza jakina da, gure ahotsaren abiadura, ozentasuna, tonua eta kalitatea aldatzen baditugu, jendearen arreta errazago geureganatuko dugula. Hizlariaren ahotsaren monotoniak, entzulearen arreta jaitsarazten du. Bere pertsuasio gaitasuna gehitu nahi duenak intonazio handia eman behar dio esaten duenari, azkar hitz egin behar du eta esaten duenaz zalantza gutxi agertu behar du; hitzaldiaren jariakortasunean etendura gutxiago egiten diren neurrian, hizlariaren gaitasunez ebaluapen positiboagoak egiten ditugu. Hitz egiteko abiadura handitzeak sinesgarritasuna gehitzen du eta jarrera aldaketa handiagoa eragiten du entzulearengan. Nolanahi ere, azkarregi hitz egiteak ez du konfiantzarik sorrarazten. Hitz egiteko abiadurak barne-hersturarekin ere badu zerikusia. Herstura maila txikiak hitz egiteko abiadura gehitzen du; herstura maila garaiak, hitz egiteko abiadura txikitu eta pausaldiak luzatu egiten ditu. Nolanahi ere, badirudi hitz kopurua nortasunaren bereizgarria den barne-hersturarekin positiboki korrelazionatua dagoela, eta negatiboki korrelazionatua dagoela situazioari dagokion barne-hersturarekin: “Following a comprehensive literature review, Murray (1971) concluded that verbal quantity (that is, amount or time of talk) was positively related to trait anxiety but negatively associated with situational anxiety. However, silence was negatively associated with trait anxiety but positively correlated with situational anxiety” (Giles,H. and Street, R.L., 1994: 108).  5.3. Proxemika: espazioa eta komunikazioa Gure nortasunaren zentzua gorputzaren gainazaletik haratago hedatzen da, F. Davisek esango lukeen bezala. Gure nia burbuila edo espazio pertsonal batek inguratzen du. Zirkuko bezatzaileek ongi dakiten bezala, animalia baten ziurtasun espazioan sartzen bazara, eraso egingo dizu. Gizakia inguratzen duen espazio pertsonalaren burbuilak ere antzeko babes funtzioa betetzen du. Espazioaren okupazioari buruzko ohiturak azkar geureganatzeko joera dugu gizakiok. Toki berberetan esertzen gara eskuarki, eta norbaitek gure ohiko tokia hartzen badu, deseroso sentitzen gara. Dentsitate gehiegiko tokietan, estuegi gaudenean, intimitaterako tokirik ez edukitzeaz kexatzen gara. Hilkortasuna, emankortasuna eta gaizkiletasuna, besteak beste, dentsitatearekin erlazionaturik daude.Dentsitate handiegia patologia sortzaile da. Giza-talde batean gizaki bakoitza 8-10 metro karratu baino gutxiagoko gelatan jartzen bada bizitzen, sintoma patologikoak berehala agertzen dira. Kafetegi bateko aulki batean eserita dagoen batengana joan eta zure tokia hartu duela esaten badiozu, erantzun ezberdinak har ditzakezu; zuk erreibindikatzen duzun aulkian eserita denbora laburra daramatenek tokiz aldatzea onar dezakete nahikoa erraz, baina denbora luzez egon badira toki horretan, zailtasunak handiagoak jarriko dizkizute (G. Musitu, 1993:164). Gizakiak badu lurraldetasun sentimendu bat, lur eremu jakin batekiko identifikazio mota bat; eremu horretan sartu nahi dutenen aurrean, jabetza eta babes jokaerak hartzen ditu. Eremu edo espazio pertsonal hori gizabanako bakoitzaren inguruan dagoena da, eta besteak han sartzen direnean deseroso sentitzen da pertsona. Edozein tokitara doala ere, pertsonak berekin darama eremu pertsonal hori. Espazio horren hedadura eta forma malguak dira: forma ez da zirkularra, eta hedadurari dagokionez, aurrealdetik handiagoa da, atzealdetik baino. Hala ere, aurrealdeko distantziak nabarmen gutxitzen dira, burua albora biratzean; baina, gutxitze hori lehenera itzultzen da, berriro aurrera begira jartzean: “Hayduck (1981b) ofreció el único documento existente sobre el cambio en la forma de espacio espacio personal. Observó que las distancias frontales se reducían sustancialmente –cerca de un sexto de su valor original- al volver la cabeza hacia cualquier lado. Reducción que es reversible, ya que el espacio personal reasume su tamaño normal cuando la cabeza vuelve a mirar hacia delante” (Musitu, 1993: 171). Espazio pertsonal hori ez da guztiengan berdina. Gilmour eta Walkeyren (1981) arabera, preso borrokalarien espazio pertsonala besteena baino handiagoa da (Musitu, 1993:171). Pertsona gaizkile eta bortxazaleen espazio pertsonala zabalagoa da, eta eremuaren atzeko eskualdea handiagoa izan ohi da aurrekoa baino. Boorament eta kideen (1977) arabera, lege hausketa txikiak egindakoengandik hilketak egin dituztenengana iragan ahala, espazio pertsonala gero eta zabalagoak ziren (G. Musitu, 1993). Lurraldearen inbasioa eta babesari dagokionez, polizi galdekatzaileak bizkarralderik gabeko aulkian eserrarazi duten susmagarriaren alboan edo atzean jartzen dira sarritan, tartean babes bezala jokatuko duen mahairik gabe. Susmagarriaren lurraldea inbaditzen da, harekiko abantaila psikologikoa edukitzeko. Egoera horretan, susmagarria babesik gabe sentitzen da. Era berean, gaizki sentitzen gara, atzetik datorren autoa gure autora gehiegi hurbiltzen denean. Nolanahi ere, beste pertsonaren eremuan egiten diren sarrera guztiak ez dira berdinak:     * Sarrera batzuk, onartu egingo ditu eremu jabeak: poliki-poliki sartu da       beste pertsona bere eremuan, horretarako beharrezkoak ziren baimen-       eskatze eta sedukzio teknikak erabiliz.     * Beste sarrera batzuk, sarrerak baino gehiago, lurraldearen bortxatzeak       edo inbasioak dira. Bestearen eremuaz, begirune gabeko erabilera egiten       da edo bestearen eremuaz jabetu nahi izaten da.     * Sarritan beste pertsonaren eremua kutsatzen dute pertsonek, ateratzen       duten soinuez, uzten dituzten objektuez edo bestelako moduz. Pertsonak, beraz, beren lurraldea babestu beharrean gertatzen dira, dela lurraldea markatuz, dela lurraldearen inbaditzaileei aurre eginez. Norbere lurraldea markatzearen helburua besteek okupatutzat jo dezaten lortzea da. Adibidez, zakurrek txiza eginez markatzen dute beren lurraldea. Gizakiak, beste animaliek ez bezala, objektu ezberdinak erabiltzen ditu lurraldearen jabetza adierazteko: liburuak, aldizkariak, jantziak, errotuluak: “Kontuz! Zakur arriskutsuak lotu gabe dabiltza!” agertzen da jabego pribatua duen lur eremu batean, “Hau irakur badezakezu hurbilegi zaude” agertzen da auto baten atzeko beirinean, “Ez sartu”, edo “pertsonalarentzat bakarrik” aurkitzen dugu hainbat eremu pribaturen sarreretan. Noski, gero, seinaleztapen horiek, dentsitatearen arabera eta objektuaren izaeraren arabera gehiago edo gutxiago errespetatzen dira. Adibidez, eremu batean utzitako objektuak abandonatutzat hartzen badira, ez dute eremua markatzeko erabiltzen diren seinaleen baliorik. Norberaren eremua markatu eta zaintzeak beste pertsonekiko enfrentamendu zuzena eragozten du. Seinaleztapen egoki batez eremuaren inbasioari edo bortxaketari aurre hartu ez zaionean, pertsonek kitzikapenez erreakzionatzen dute. Kitzikapenaren ondoren, egoeraren balioespen positiboa edo negatiboa egingo du, eta horren araberako jarrerak hartuko ditu pertsonak. Kitzikapenaren iturburua den pertsona edo objektua positiboki baloratu badu, eremurako sarrera erraztuko dio; haren balorazio negatiboa egin badu, bere eremutik kanporatzen saiatuko da. Norbere espazio pertsonalean besteek egiten dituzten sarreren aurrean sortzen den erreakzio maila da iragazkortasuna. Pertsona batek gogor eta negatiboki erreakzionatzen badu, espazio pertsonal iragazgaitza duela esan daiteke; erreakzio txikia edo positiboa baldin badu, espazio pertsonal iragazkorraz hitzegin daiteke. Espazio pertsonal zabala dutenek nekez onartuko dute beren espazio pertsonalaren mugak beste norbaitek zeharkatzea; espazio pertsonal txikikoek errazago onartuko dute beren espazio pertsonala beste pertsonek gainditzea. Chombart de Lauwek frogatu duenez, espazio txikiegian bizi beharrak (adibidez, gizabanako bakoitzak 8-10 metro karratuko espazioa baino txikiagoan bizi beharrak) ezaugarri patologikoak sortarazten ditu. Aiello eta bere lankideen arabera, gehiegizko saturazio egoeran jarritako subjektuek ariketa kognitiboak okerrago egiten dituzte (Gonzalo Musitu, 1993). Baina, kitzikatuenak eta asaldatuenak espazio pertsonal zabalak zituztenak aurkitzen ziren. Anitz dira espazio pertsonalarekiko jarreren zergati eta ondorioak. Zergati horiekin zerikusia duten aldagai interesgarrienak honako hauek dira: sexua, adina, nortasuna, situazioaren araberako diferentziak eta familiartasuna. Sexu aldagaiak elkarreraginean duen eraginari buruz, bi gizonezko elkarrengandik urrunago jartzen direla gizon bat eta emakume bat baino, edo sexu ezberdineko bi pertsonen arteko distantzia bi emakumeen artekoa baino handiago izaten dela dioen ereduak (GG > GE > EE; G = gizon; E = emakume) ez du gehiegirik balio, ez eta GE eta EG azpi-zatiketa eginez ere, sexuak ez baitu efektu dikotomikorik eragiten; prozesu kognitibo eta sozial konplexuak aurrean aurkitzen gara, bakoitzaren estatusa, asmoak, beldurrak, premiak, helburuak eta estiloak ere kontuan hartu behar baitira. Kontuan hartu beharko litzatekeen beste aldagai bat, rol sexualarekiko identifikazioa da. Sandersen arabera, emakumeen espazio pertsonalak heren bat txikiagoak izaten dira hilekoaren erdi inguruan, hilekoaren azken zatiarekin alderatuz. Irakasleek eta gizonezkoek beren gorputzarekin eta beren gauzekin esanguratsuki espazio gehiago hartzen dute, ikasleek eta emakumeek baino: “Both teachers, holding higher specific status, and males, holding higher diffuse status, took up significantly more space with their bodies and their possessions than did learners and females, respectively” (Kalbfleich,P.J. & Cody, M.J., 1995: 35). Emakumeek besteengandik gizonezkoak baino hurbilago jartzeko joera badute ere, emakumeengandik gizonezkoengandik baino hurbilago jartzeko jendeak duen joera askoz ere nabariagoa da: “while previous analyses found a tendency for females to place themselves closer to others than males do… the much stronger and more consistent tendency is for females to be approached more closely by others than males are” (Hall, 1984:94, Kalbfleich,P.J. eta Cody, M.J.-k aipatua). Adina kontuan hartzen badugu, haur txikiak amarengandik gertuago ibiltzen dira etxe ezezagun batean, eta urrunago norberaren etxean. Haurren arteko borrokek handitu egiten dituzte jolaserako distantziak; baina, denei gustatzen zaien jostailu bat tartean sartzen denean, txikitu egiten dira jolaserako distantziak. Espazio pertsonala etengabe hazten doa haur txikiengandik hasita hogei urtera arte. Nolanahi ere, espazio horretara sartzen denaren adinak ere badu zerikusia. Nortasunaren nahasteak kontuan hartzen baditugu, haur autistek eta normalek jokaera ezberdinak dituzte espazioarekiko; autistek ekidin egiten dituzte kontaktu sozialak eta beste haurrengandik urrundu egiten dira espazioan. Baina nahaste psikologikoak at uzten baditugu, nortasunaren eta espazio pertsonalaren artean erlaziorik ez da ikusi. Haur hiperaktibo eta hersturadunek gaitasun gutxiago dute espazio saturatuetan (hazinatuetan) egoteko; beren jarduera gehitu egiten dute eta arazo gehiago sortzen dituzte. Beren mugimenezko jarduera kontrolatzeko gaitasuna duten haurrek, gehitu egiten dituzte pertsonarteko distantziak. Edward T. Hallek aztertu ditu gizakien arteko distantzia konbentzionalak. Pertsonen izaeraren, besteekin dituzten harremanen, lurraldeen eta klasemailen arabera aldatzen dira distantzia horiek: ez da distantzia berdinera hitz egiten nekazarien artean eta bulegoko langileen artean, Japonian edo lurralde arabeetan. Bost eskualde mota bereiz daitezke: barne eskualdea, eskualde intimoa, eskualde pertsonala, eskualde soziala eta eskualde publikoa. Espazio horietan eta espazio horiekiko duten jarreraren arabera komunikatzen gara pertsonekin. -Barne_espazioa: azalaren azpian kokatua. Eskualderik intimoena eta pertsonalena da. Kanpotik eskualde horretara sartzeko, zulo naturalak erabiltzen dira; zauriren batez azala urratuz edo ebakiz ere sar liteke. Nolanahi ere, azalaren gainean presioa eginez heldu liteke espazio honetara. Amodiozko eta erasozko komunikaziora irekia dago espazio hau. Osasunaren profesionalak ere barneratzen dira espazio honetan. Pornografia bigunaren edo gogorraren eskualdea ere bada. -Distantzia_intimoa: bestearen presentzia oso hurbila da espazio honetan eta gure hautemate sistema osoa bereganatzen du. Bestearen gorputza, ikusi ezezik, usaindu, ukitu, ferekatu edo musukatu liteke; haren beroa, arnasaren erritmoa eta hatsaren usaina ere jaso liteke. Solasaldi intimoaren distantzia da. Bestearekiko eta haren gorputzarekiko konpromisozko harreman bat adierazten du. 15-45 cm. bitarteko espazioa da. Jabego pribatuaren antzekoa denez, afektiboki hurbilenak direnak bakarrik sar daitezke espazio horretan: emaztea, senarra, haurrak, lagun intimoak. E. T. Hallek distantzia intimo hurbila eta urruna bereizten ditu. Distantzia intimo hurbila borrokaren eta amodiozko harremanen distantzia da; urruneko zentzuak gutxi erabiltzen dira espazio honetan. Adibidez, ikusmena erabiltzeko distantzia hurbilegia da. Distantzia intimo urrunean, buruen eta gorputz enborraren ukipenik ez dago, baina eskuez elkar ukitzen jarrai dezakete. Espazio intimo horretan, ukipen fisikoak eta ukipenaren berehalakotasunak dominatzen du kideen kontzientzia. Konfiantza handiaren distantzia da, ez baitu uzten emozioak mozorrotzen. Distantzia honek ez dio ihesbiderik uzten solaskideari. Situazio tentsoetan ekidin egiten da distantzia hori hartzea. Osasunaren profesionalak, zirkoko profesionalak, baletekoak edo dantzakoak sartzen dira bestearen espazio intimoan. Gerta daiteke, garraiobideak jendez beterik doazenean ere elkarren espazio intimoa inbaditzea. Baina, horrelakoetan jarrera defentsiboak hartzen dira, mugitu gabe egonez, giharrak tentsionatuz, besoak gurutzatuz, poltsen bidez gorputza babestuz eta abar. - Distantzia_pertsonala: 50 zentimetrotik 1,20 metrora bitartekoa da. Gorputz ukipena posible da oraindik ere. Solasaldi arruntaren eta laguntasunaren distantzia da. Arnasketa edo aurpegi kolorazioaren aldaketak hauteman daitezke. Ahots baxuaz komunika liteke. Gai pertsonalak hitz egiteko distantzia egokia da. Gorputzaren berotasuna, usaina eta arnasketaren aldaketak ez dira hain ondo hautematen. Distantzia pertsonalaren barruan ere, distantzia pertsonal hurbila (45-75 cm.) eta distantzia pertsonal urruna (75-120 cm.) bereizten ditu Hallek. Distantzia pertsonal hurbilean, eskua luzatuz uki liteke beste pertsona; senar- emazteak edo bikotekideak sarritan jartzen dira distantzia honetan. Baina ez dago hain ongi ikusia bikotekoa ez den bat harremanetarako distantzia honetara jartzea. Distantzia pertsonal urruna gizarteko harreman pertsonaletan errespetatu beharreko distantzia ideala da. Bulegoan, lagunen bilera batean, koktel batean,... hartzen den distantzia da. - Eskualde_soziala: 1,20 metrotik 3,60 metrora bitarteko eskualdea. Ahotsa garbi entzuten da oraindik, baina ukipen fisikoa ez da posible. Toki publikoetako eta bulegoetako distantzia da, neutralitate administratiboaren eta diplomaziaren distantzia: solaskidea urrun edukitzen dute distantzia honetara harremanak dituztenek. Elkar gutxi ezagutzen diren pertsonak bereizten dituen distantzia. Norbere emozioak gordetzeko aukera ematen du. Gorputzaren jarreren eta keinuen adostasuna edo adostasunik eza nabarmen gelditzen da distantzia horretara. Harreman inpertsonalen distantzia da. Distantzia sozialaren barnean ere, distantzia sozial hurbila (1,2-2,1 m.) eta eskualde sozial urruna (2,1-3-,6 m.) bereiz daitezke. Distantzia sozial hurbila negoziazio inpertsonalen espazioa da; bilera informalen distantzia. Harreman profesionalak edo sozialak distantzia sozial urrunaren moduan ematen direnean, formalagoak gertatzen dira. Pertsonaia garrantzitsuen bulegoetan, lanerako mahaiaren neurriak berak markatzen du distantzia sozial urruna. Distantzia sozialaren modu urrunak ez du uzten aurpegiaren ñabardura txikiak (kolore aldaketak, mikroaldaketak), arnasketaren aldaketak eta antzeko xehetasunak nabaritzen, baina, Hallek esaten duen bezala, azalaren egitura, adatsaren edo hortzen egoera eta jantzien kalitatea sumatzen uzten du. Eskualde_publikoa: 3,50 metrotik gorako eskualdea da. Entzuleria kopurutsu bati zuzentzen zaion pertsonaren distantzia erosoa. Unibertsitateko irakaskuntzako edo enpresako bileren distantzia arrunta da; entzuleria baten aurrean hitzaldia eman behar duenaren distantzia arrunta. Hizlariaren (igorlearen) eta entzulearen (hartzailearen) arteko distantzia hori, ahots ozenez, aurpegiaren adierazpen nabarmenez, jantzien kolore edo keinu deigarriz bakarrik gaindi daiteke. Eskualde publiko hurbila 3,6-7,5 metro bitartekoa da; distantzia horretara zerbait adierazteko, ahotsaren bolumenak ez du ozenegia izan beharrik. Eskualde publiko urruna, 7,5 metrotik haratagoko distantzia da; hitzez zerbait adierazi nahi denean, ahotsa altxatzetik aparte, jokaera osoa exajeratu eta nabarmendu egin behar da. Keinuen eta jarreren bidez egiten da komunikazioa. Bizitza-espazioei buruzko faktore kulturalak aztertzen hasita, europarrentzat espazio intimoa 20-30 cm artekoa da, gutxi-gora-behera; australiarrentzat, berriz, gutxienez 45 cm-koa. Bi amerikarren arteko solasaldia, 45 cm eta 1,20 metroren arteko distantziara egiten da, gutxi-gora-behera. Baina, beste kulturetan aldatu egiten da distantzia hori; amerikar baten eta japoniar baten arteko solasaldiak, dantza baten tankera hartzen du, japoniarra aurreraka eta amerikarra atzeraka mugitzen direla. Mendebaldekoa, hurbilegi eta familiarregi ikusten du ekialdekoak hartzen duen distantzia; asiarrak, berriz, hotzegia ikusten du europarrak hartzen duena. Oro har, herri txikietako edo herrietako inguruneetan ingurune hiritarrean baino espazio gehiago dago bizitzeko. Hiritar bat eta baserritar bat esku emate soil batez bereiz daitezke. Bi hiritarrek elkarri eskua eman behar diotenean, elkarrengandik nahikoa hurbil jartzen dira. Herritarrak urrunxeago jartzen dira; eskua luzatu eta aurrerantz makurtzen dira. Mendiko baserritarrek metro askotako espazio pertsonala eduki ohi dute; eskuaz keinu eginez agurtzen dute sarritan elkar, bostekoa emateko urrunegi jartzen baitira. Solaserako distantziari dagokionez, 775 pertsonek beren solasaldietan elkarren artean uzten zuten distantzia aztertu zuen Willisek, eta ondorio hauetara heldu zen: solaskideak emakumeengandik hurbilago jartzen dira, gizonengandik baino; bikoteak sexu bitakoak badira, emakumeen bikoteak baino hurbilago jartzen dira; gizonezkoek osatutako bikoteen arteko distantzia handiagoa da emakumeek osatutako bikoteen artekoa baino. Kultura eta etnia desberdinetakoen alderaketei berriro helduta, ikasle arabeak eta iparramerikarrak alderatzen badira, honako hau agertzen da: arabeak zuzenkiago jartzen dira elkarren aurrez-aurre, elkarrengandik hurbilago ibiltzen dira, ukimenaz gehiago baliatzen dira eta begietara finkotasun gehiagoz begiratzen dute (Knapp, 1982). Arraza ezberdinetako pertsonen artean distantzia gehiagora edukitzen dira harremanak, arraza berdineko pertsonen artean baino. Erdiko klasemailako haurrek solaserako distantzia gehiago hartzen dute, behe klasemailatakoek baino. Knappek aipatzen duen Pattersonen ikerketa baten arabera, elkarreragian hartzen zuten distantziaren arabera ebaluatu behar ziren pertsonen maitagarritasuna, erasokortasuna, menderatzailetasuna, kanporakoitasuna eta adimen maila. Emaitzen arabera, harremanetan distantzia handienera jartzen zirenak baloratzen ziren gutxiena; harremanetan distantzia hurbilenera jartzen zirenak kontsideratzen ziren beroenak, sinpatikoenak eta ulerkorrenak (Knapp, 1982). Ildo honetatik, sarritan gertatzen da, bestearen onarpena lortu nahi dugunean, harekiko distantzia txikitu egiten dugula. Pertsona ezberdinekiko elkarreraginean hartzen diren distantziei dagokienez, elbarritasun edo estigmaren batez markaturiko pertsonekin harremanak eduki behar dituztenek hasieran distantzia gehiago hartzen dute, elbarritasunik gabeko pertsonekin harremanak izaten dituztenean baino (Knapp, 1982). Honela dio J. Corrazek: “ Quand l´individu-cible présente une anomalie évidente (handicap physique, mutilation) ou connue (épilepsie), l´espace personnel du sujet qui l´approche augmente” (J. Corraze, 1980:205). Norbaitekin solasean hasten direnek aurrean duten pertsona maitekorra dela uste badute, harengandik hurbilago jarriko dira elkarrizketarako. Elkar ezagutzen ez dutenek distantzia handiagora hasten dute solasaldia, ezagunak direnek baino. Oro har, emakumeak gizonezkoak hurbilago jartzen dira baino lagunengandik, baina gutxi ezagutzen dituztenengandik urrunago (Knapp, 1982). Barnerakoiak kanporakoiak baino distantzia handiagora jartzen dira, batez ere situazio intimoetan. Eskizofrenikoek, berriz, eskizofrenikoak ez direnek baino distantzia pertsonal handiagoa behar izaten dute: “ En explorant la zone tampon du corps, Horowitz et coll. (1964) constatent que les schizophrènes ont un space personnel supérieur aux non-schizophrènes” (J. Corraze, 1980: 205). Estatus altukoek espazio gehiago hartzen dute eta mugimendu askatasun gehiago dute espazio horretan. Horregatik, hauteskunde kanpainetan norbaiten irudia nabarmendu nahi izaten denean, kanpaina lagunekiko hartzen duen distantziaren bidez lortzen da haren estatusa goratzea. Estatus altukoak eta baxukoak elkartzen direnean, estatus altukoekiko distantzia jakinak gorde behar dituzte beren menpekoek. Zenbat eta altuagoa estatusa, are eta handiagoa distantzia. Baina, estatus altukoaren ekimenez distantzia hori txikitu liteke. Ikuspegi berdinetik, enpresa batean norbaiten estatusa goratu nahi izaten denean, bulego zabala ematen zaio, eta hara heldu nahi duenak idazkari eta korridore ugari iragan behar izaten ditu. Boterea helezintasunari loturik agertzen da. Zenbat eta helezinago agintari bat, are eta boteretsuagoa bezala hartzen da (Knapp, 1982). Herrialde ezberdinetako proxemia alderatuz, alde handiak nabari dira. Esate baterako, alemaniarren espazio intimo eta pertsonala amerikarrena baino zabalagoa da; beren gela pribatuko atea itxita edukitzeari, leiho eta pareta lodiak edukitzeari garrantzi gehiago ematen diote alemaniarrek amerikarrek baino; adibidez, guda garaiko preso alemaniarrek garrantzi handia ematen zioten beren txokoa edukitzeari. Kulturarteko ezberdintasunen ikuspegi honetatik begiratuta, “ukipen kulturez” eta “ukipen gabeko kulturez” hitz egiten du Watsonek. Ukipen kulturak arabeak, hegoamerikarrak eta hegoeuropearrak dira. Ukipen gabeko kulturak asiarrak, indioak, pakistandarrak, ipar europarrak eta ipar amerikarrak izango lirateke. “Watson (1970) compare les distances durant une coversation, et constate que l´espace personnel augmente dans l´ordre suivante: Arabes, Indiens-Pakistanais, Européens du Sud, Sud-Américains, Asiatiques, Européens du Nord. Les différences sont significatives seulement quand on oppose le groupe constitué par les trois premières cultures à celui des deux suivantes et à celui de la dernière” (J. Corraze, 1980: 205). Hallentzat, arabe batek amerikar batek baino distantzia laburragoak erabiltzen baditu, ukipenaz eta usaimenaz gehiago baliatzen delako da. Ingelesentzat, aldiz, gizarte sistemak determinatzen du gizabanakoen estatusa, eta ez espazioak. Goi mailako pertsona bati kategoria ematen diona ez da hainbeste bere bizitokia edo bere lantokia, bere maila soziala baizik. Estatu Batuetan, berriz, bere bizitokiak edo lantokiak determinatzen du neurri handian pertsona baten gizarte estatusa. Amerikarrek lanerako gela bereziak behar dituzten bitartean, ingelesak ohituagoak daude gela komunetan lan egiten. Horregatik, amerikarrek lan egin nahi dutenean, beren gelara sartu eta atea ixten dute. Ingelesak gela berean lan egiteko gai dira; hori bai, inork ez molestatzeko eskatuko dute. Amerikarrei zail egiten zaie gela berean egon eta solasaldia ukatzea, ingelesek bezalako hesi psikikorik ez baitute altxatzen; amerikarrek hesi fisikoen beharra dute. Bikoteko bi kideak elkarren ondoan ibilian dabiltzanean, nor joan ohi den eskuinaldetik eta nor ezkerraldetik behatu ondoren, eta eskuin edo ezkertiak diren aztertu ondoren, ondorio hauetara heldu ziren ikertzaileak: biak eskuinak edo ezkertiak zirenean, zoriz itxaron zitekeena baino esanguratsuki gehiagotan joaten zirela emakumeak gizonaren beso dominantearen aldetik, (Kalbfleisch,P.J. & Cody,M.J., 1995:35-36). Espazio indibidualen konbinaketari dagokionez, hiru konbinaketa modu bereizten ditu Sheflenek (1972): 1) Jarrera biltzailea edo ez-biltzailea: talde bateko kideek beste pertsona barnean hartzen dute edo kanpoan uzten dute. Adibidez, festa batean pertsona batzuek zirkulu bat eratzen dute, eta besteak at uzten dituzte. 2) Aurrez-aurreko jarrera edo orientazio paraleloa: bat bestearen aurrean jarrita edo paraleloan eserita. Lehen kasuan, ikusmenezko kontaktu osoa gerta liteke eta bata sar daiteke bestearen eskualdean. Jarrera paraleloan, harreman neutroagoa dute elkarrekiko. 3) Adostasunezko edo desadostasunezko jarrera: elkarrekiko onarpen eta afinitate bat dagoenean, batak bestearen jarrerak islatzen du; batek egiten duena egiten du besteak ere; desadostasuna agertu nahi denean, batak bestearekiko jarrera uztarrezinak hartzen ditu. Pertsona batek bestearekin komunikatu nahi duenean, haren gorputzaren jarrera kontuan eduki behar du. Bestearen gorputzaren norabidea norberarengana zuzentzea lortzea garrantzitsua izango da. Gai arrunt batez hitz egiten ari diren bi pertsonek 90º-tako angelua eratzen badute beren gorputzen artean, jarrera irekia agertzen dute eta hirugarren pertsona bat sar daiteke solasean. Intimitate handiagoa nahi izanez gero, bi gorputzek eraturiko angelua 0 gradutara pasatzen da; espazio soziala ezabatua gelditzen da; bi solaskideek batak bestearen espazio intimoa inbaditzen dute. Elkar atsegin duten edo/eta elkar hobeto ezagutu nahi duten gizon-emakume bikoteek sarritan hartzen dute jarrera hau. Angelu irekia uzten duenean, beste baten integraziora irekia dago bikotea; aurrez-aurreko jarrera hartzen dutenean, hirugarren pertsonari sarrera ukatu egiten zaio edo baztertu egiten da; hirugarren batentzat angelurik utzi gabe, elkarren aurrez-aurre jartzen den bikoteak heldu berria den hirugarrenak aldegitea da izaten du; beren gorputzak aurrez aurre jarrita, burua bakarrik biratzen dute lagun berriarengana. Kokteletan sarritan ikusten den jokamodua da: angelu irekia itxi, triangelua desegin eta bi pertsonen arteko harreman zuzena gelditzen da; hirugarrenari aldegiteko esateko modu bat da. Hala ere, aurrez aurreko jarrera hau, batzuetan, etsaitasun deklaratuaren adierazgarri ere izan daiteke. Zenbait pertsonek mahai baten inguru eseri behar dutenean, elkarrekiko hartzen diren posizioek eragin nabaria dute harremanetan. Bi pertsona aurrez-aurreko posizioan jartzen badira lan-bilera batean, elkarrekiko lehia ager liteke. Negoziaketa mahai batean gogor negoziatu behar denean hartzen da eskuarki aurrez-aurreko jarrera. Elkarrekin lankidetzan jardun behar dutenak, bat bestearen alboan esertzen dira sarritan. Lanerako mahai batean, norbere eskuinean eseritako pertsonarengandik jasotzen dugu sarritan laguntzarik gehien; ondoren, ezkerrean eseritakoarengandik; lehiakorrena, berriz, aurrez- aurre eseritakoa gertatzen da. Elkarrekiko angelu zuzena eginez esertzea ere lankidetzarako jarrera egokia dela esan dezakegu. Beste batzuetan, mahai berean diagonaletan esertzen dira bi pertsona, bakoitzaren aurreko tokia hutsik gelditzen dela. Bakoitzak bere lana egin behar duenean hartzen da sarritan jarrera hau. Batak egiten duena ez zaio gehiegi interesatzen besteari. Beraz, mahai berean esertzera behartua egonik, bestearekin inolako elkartrukerik nahi ez baduzu, mahaiaren beste ertzean, diagonalean, eser zintezke. Hori da elkartrukea baztertzen duten pertsonek sarritan hobesten duten jarrera; liburutegi batean eskuarki gertatzen dena, esate baterako. Kafetxo batera inbitatu duzun solaskideak jarrera hau hartzen badu, ez du zurekiko interes gehiegirik agertzen. Esertzeko modu indibidualista da. Bi solaskide mahai baten alde banatan esertzen direnean, mahaia irudimenezko lerro batez bi zatitan banatzeko joera izaten dute. Bietako batek irudimenezko lerro horren bestaldetik objektu bat jartzen badu, bere eremuaren inbasio bezala hartzen du besteak. Jatetxe bateko mahaitxo batean, bestearen aldera eramaten badituzu ontziak eta beste gauzak, bestea gaizki sentituko da; alboko mahaikoak agurtzeko une batez mahaitik altxatzen bazara, zu itzultzerako gauzak beren tokian jarrita aurkitzea ez litzateke batere harritzekoa izango. Ildo beretik, bulego batean, bertako buruari zerbait erakutsi nahi diozunean, zure proposamenaren papera, irudimenezko lerroaren muga-eskualdean kokatzen duzu. Aurrerantz makurtuta begiratzen hasten bada, zauden tokian jarrai ezazu. Paper hori hartuta bere eskualdera eramaten badu zuzendariak, nolabait bere isilpeko adostasuna adierazten du. Orduan, altxatu eta bere ondoan jar zintezke, angelu posizioan, lankidetza baterako bezala. Mahai biribil baten inguruan eseritakoen artean, berdintasun giro bat sortzen da. Honelako mahai batek giro erlaxatua sortarazten du eta solaserako gogoa pizten du. Berdintasun sortzaile da mahai biribila, baina horrelako mahai batean ere liderrarekiko duten distantziaren araberako boterea aitortzen zaie sarritan mahaiko partaideei. Mahai biribilean, zuzendariaren antzeko boterea duena esertzen da haren eskuinetan; ezkerretan, berriz, botere gutxiago duena; aurrez-aurre esertzen denak, aurkakotza jarrera hartuko du. Mahai errektangeluarraren inguru esertzen direnen artean, mahai buruan esertzen denak hartzen du buruzagi tokia; berak edukiko du eragin gehien, nahiz eta besteek estatus bera eduki, atea bere atzean ez badu behintzat; bere atzean atea edukitzeak boterea kenduko lioke; alde bateko mahai burua aukeratu duenaren atzean atea badago, bestaldeko mahai burukoa bihurtuko da buruzagia. Mahai buruan esertzen denari, beste gabe, lider papera egozten dio jendeak. Buruzagiaren ondoan eserita dagoena bihurtzen da bigarrena, eta horrela, hurrenez hurren. Esertzerakoan, bere kidekoen ondoan esertzen da jendea eskuarki. Mahai errektangeluar baten inguru, irudian agertzen den bezala, bost pertsona esertzen badira, 1, 3 eta 5 posizioetakoek solasean besteek baino gehiago eskuhartzen dute, lider posizioak baitira. 1 eta 5 posiziotakoak laneko liderrak bezala hartzen dira; 3 posiziokoa, berriz, lider sozioafektiboa bezala hartzen da (Knapp, 1982).    66. marrazkia Aulkiaren bizkarraldeak garrantzia ematen dio aulki horretan eseri behar duenari. Zenbat eta garaiagoa bizkarraldea, are ta boteretsuagotzat hartuko da han eseriko den pertsona. Ikusi besterik ez dago nolakoak izaten diren erregeen eta lehendakarien aulkien bizkarraldeak. Bestalde, aulki birakariek aulki arruntak baino botere gehiago ematen du. Aulkiaren altuerak ere garrantzia badu; mahai baten inguru ezerita daudenean artean, aulki garaienean esertzen denak botere gehiago hartzen du. Zenbat eta garaiagoa aulkia, are ta indartsuagotzat hartzen da han esertzen dena. 5. 4. Usaimen bidezko komunikazioa Pertsonak hitzaren eta begiradaren bidez komunikatzen dira gehien, baina usaimena ere kontuan hartzekoa da. Zibilizazio usaingabetu batean bizi gara: izerdiaren, hatsaren, gorputzaren eta jantzien usain txarrak ezkutarazten saiatzen gara. Sukaldeko usainak, baserriko edo arrandegiko lurrinak beste usain batzuez ordezkatu beharra sortu zaigu. Usain naturalen beldurrez bizi gara gizakiok gaurko zibilizazioan; baina ez da hori gertatzen animalien munduan; animalia gehienentzat izugarrizko garrantzia du usaimenak; usaimenez baliatzen dira animaliak etsaien presentziaz jabetzeko, norberaren lurraldea zedarritzeko, besteen emozio egoeraren berri jakiteko, beste sexukoaren kitzikapen mailaz jabetzeko, taldeari jarraitzeko, taldetik bereizitakoan taldea aurkitzeko, taldetik bereizi den bat aurkitzeko eta abar. Itsasoan ere eraginkorki funtzionatzen du usaimenak. Gizakiarengan, aldiz, berezko usainak lurrinez ordezkatzeko joera nagusitu da. Barregarri samarra da pertsonok egiten duguna: geure usain naturalak kendu eta animalia edo landare bizkorragoren baten lurrin sexualez ordezkatu. Batzuetan, beste pertsonak beregana erakartzeko erabiltzen ditu lurrinak gizakiak. Baina, beste batzuetan, ez da besteak erakartzeko, besteen erakarpena uxatzeko edo besteak deskontzertatzeko baizik; lurrin baten bidez lor dezake emakume edo gizon batek ingurukoek bere usain naturalak ez usaintzea. Adibidez, eraso sexualetatik emakumea askatzeko lurrinak ere asmatu eta komertzializatu izan dira; eraso sexuala gertatzen, horrelako lurrinaren ontzia apurtzen da bularreustailean eta erasotzailea ihesera behartuko duen usain kirasduna berehala hedatzen da. Hala ere, kultura guztiak ez dira usainen kontrakoak. F. Davisek dioenez (1982: 166), Balin, maitaleak agurtzen direnean, sakonki arnasa hartzen dute, bestearen usaina norberarekin eramateko bezala. Guinea Berriko Kanum-irebe leinuan, bi lagun on bereizten direnean, gelditzen denak batzuetan laguna galtzarbean ukitzen du, haren usain pixka bat hartu eta bere buruari eransteko. Arabeek ezagutzen omen dute jarrera pertsonalaren eta usainaren arteko harremana (E. Hall); ezkontza bitartekariek, batzuetan ezkongaia usaintzea eskatzen dute, usain ona ez badu baztertzeko. Arabeentzat, laguna usaintzea kortesiazkoa da. Amerikarrei, aldiz, jendearen aurpegira ez arnasten erakusten zaie. Gizakiak ez dauka noski animaliek duten usaimen garaturik. Esate baterako, zakurrak gai dira gizakiaren beldurra, gorrotoa edo laguntasuna usaintzeko. Eltxoek ere usaintzen bide dituzte giza-usainak; emakumeak erakargarriagoak gertatzen omen zaizkie beren hilekoaren obulazio garaian. Gizakiak ez du horrelako usaimen zorrotzik eta horrek, alde batetik, abantaila bat ematen digu, ez baititugu usaintzen inguratzen gaituzten pertsonen egoera animikoen berri ematen diguten usainak. Nolanahi ere, badirudi, uste duguna baino usain gehiago jasotzen ditugula, nahiz eta inkonzienteki jaso. Gure kulturako haurrek, beharbada, hasieran usaimen zorrotza izaten dute, eta gerora galtzen joaten dira. Esate baterako, batzuetan haurrek ez dute biberoia hartu nahi izaten, amaren usainak erakartzen dituelako eta bularra hartzea nahiago dutelako biberoia hartzea baino. Haur jaioberriek bereizten dute beren amaren usaina; amaren usaina hartzen dutenean gutxiago mugitzen dira sehaskan, usain arrotza jasotzen dutenean baino. Amaren usainak lasaitu egiten du haurraren barne-herstura. Gizakiak gai dira ordu askotan jantzita eraman duten kamiseta bat usaimenaz baliatuz beste kamiseten artetik bereizteko. Ikerketa ezberdinetan ikusi ahal izan denez, amak gai dira beren seme-alabak usaimenaz baliatuz beste haurrengandik bereizteko. Usainak edo “kanpoko mezulari kimikoak” (Wiener) airetik transmititzen eta sudurretik sartzen dira. Feromona deiturikoak oso garrantzitsuak dira animaliengan, batez ere sexuarekin zerikusia duen guztian. F. Davisek dioenez, 30 arratoi eme elkarrekin toki itxian jarri zituzten ikerketa batean eta arratoi bakoitzaren estrogeno zikloa (ernaialdia edo susaldia) deskonposatu egin zen. Arratoi ar bat toki horretan sartuz gero, emeen estrogeno zikloak beren onera itzuli eta sinkronizatu egiten ziren. Umedun arratoi eme bat egunean ordu laurden batez ernaldu ez duen ar baten konpainian jarriz gero, umea galtzen zuen. Aurrez ar batek okupatutako kaiola huts batean jarriz gero, umea galtzen zuen, garuneko usaimen lobulua osorik baldin bazeukan behintzat (F. Davis, 1982: 167). Usaimenak eragin erabakigarria du beraz. Martha McClintock doktoreak (Harvard-ko Unibertsitatea) egindako ikerketa batean, erresidentzia unibertsitario bateko ikasle oso lagunen hilekoak sinkronizatuak zeudela ikusi zen. Dirudienez, gizakiengan ere arratoietan aurkitu diren moduko transmisio kimikoak gertatzen dira (F. Davis, 1982: 168). Gizakiak ere bidaltzen ditu horrelako mezu kimikoak, baina mezu horiek jasotzeko ez du animaliak bezalako usaimen zorrotzik. Animalia gehienek beste sexukoak erakartzen dituzten hormonak jariatzen dituzte eta antzeko zerbait gertatzen da gizakiengan ere. Mezu kimiko horiek txizaren, gorozkien, listuaren, malkoen, hatsaren eta izerdiaren bidez igortzen ditugu. Gizonezkoek badute emakumearen lurrinak jasotzeko gai den usaimen mekanismo bat; mekanismo horren bidez obulazio garaiko estrogeno ugariak detekta ditzake, eltxoek egiten dutenaren antzera. Egia da, emakumeek ere ibilera eta janzkera probokatzaileagoak eta sentsualagoak erabiltzen dituztela garai horretan. Emakumeak bidaltzen dizkion estrogenoen lurrinak eta ikusmenezko nahiz entzumenezko kitzikapenek gizonaren adrenalina nahiz testosterona maila igoarazten du, eta horrek arrazoimenaren argitasuna galtzera darama. Egoera horrek, desinhibiziora eta emakumea desiratzera darama. Usaimen gaitasuna ezberdina da pertsona batengan edo bestearengan; sexu batekoa edo bestekoa izatearen arabera ere aldatu egiten da, F. Davisen arabera. Emakume gazte eta helduek atzeman ditzakete usain almizklatu batzuk, baina gizonek eta nerabezaro aurreko emakumeek ez. Emakume helduaren usaimen gaitasuna aldatu egiten da bere hileko zikloaren buruan; bere zorroztasun maximora, zikloaren erdian heltzen da, bere estrogeno maila obulazioarekin igotzen denean; obulazio garaian dauden emakumeek errazago jasotzen dituzte gizonezkoen usain sexual erakargarriak. Horretan oinarrituta zientzialari batzuek emakumearen usaimen zikloa hartu nahi izan dute jaiotze kontrolerako neurri bezala. Emakumeek gizonek baino usaimen zorrotzagoa dute eskuarki; hatsaren usainaren bidez bestearen sexua asmatzeko gaitasunari buruzko ikerketa batek erakutsi zuenez, emakumeek gizonezkoen % 90aren sexua eta emakumeen % 80ren sexua asmatu zuten usaimenaz baliatuz. Gizonek berriz, % 65aren sexua asmatu zuten (Vroon, P., 1999: 224). Orain arte, normalitatearen barruan sartzen den usaimenari buruz jardun gara. Baina, badira usaimen bereziko pertsonak ere. Patologiaren munduan sartuz gero, berriz, zera ikusten dugu: eskizofrenikoek usain berezia dutela eta gai direla besteen usainak kontzienteki jasotzeko. Wienerrentzat, gizakien artean benetan komunikazio kimiko bat badago, eta eskizofrenikoak horretaz kontziente dira. G. Groddeckek zioenez, gizakia “usaimen animalia” bat da nagusiki eta usaimen hori hertsatzen ikasten du haurtzaroan, bestela bizitza eraman ezina gertatuko bailitzaioke.  5. 5. Gorputzaren itxura Pertsona baten erakargarritasun fisikoak eragin indartsua du pertsona horrek sortarazten duen inpresioan. Jendeak kualitate eta trebetasun positiboak egozten dizkio pertsona erakargarriari, eta berezitasun negatiboak, erakargarria ez den pertsonari: “ Impressions of men and women depicted in photographs revealed that those who are more attractive are seen as warmer, kinder, stronger, more sensitive, sexually responsive, interesting, poised, modest, sociable, outgoing, and as having a “better character”(Zebrowitz,L.A., 1990:70). Nolanahi ere, harremanak iraunkorrak direnean, erakargarritasun fisikoa bezalako ezaugarriek garrantzia galdu egiten dute, eta ezaugarri dinamikoagoek garrantzi handiagoa hartzen dute. Pertsona erakargarrienganako joera positiboak ez dira erakargarritasun sexualaren situazioetan bakarrik gertatzen. Haur ederrak, hain erakargarriak ez direnak baino atseginagoak, dotoreagoak eta zaintzen errazagoak bezala hartzen dira. Fisikoki ederrak diren eskolako haurrei, karaktere hobea, adimen zorrotzagoa eta herrikoitasun gehiago egozten zaie, hain erakargarri ez direnei baino. Zahartzaroan ere, jende erakargarriak inpresio hobea sortarazten du: “ Attractive people between the ages of 60 and 95 are perceived to have more socially desirable personality characteristics than their less attractive peers”(Zebrowitz,L.A.,1990:71). Jende erakargarriarenganako erreakzio positiboak, adin guztietako pertsonengan ikusten dira, baita hiru hilabetetako haurrengan ere: “Infants as young as three months of age show greater preference for looking at slides of attractive adult female faces that at faces rated as unattractive…” (Zebrowitz,L.A., 1990:71). Pertsona erakargarriak sinesgarritasun gehiago izango du, erakargarri ez denak baino. Akusatu ez erakargarriak errazago deklaratuko dituzte errudun eta zigor luzeagoak ematen zaizkie, erakargarriei baino. Emakume erakargarriak eragin handiagoa du ikasle mutilen jarrera aldaketan, erakargarria ez den emakumeak baino. Informazio iturri erakargarriei sinesgarritasun gehiago ematen zaie, erakargarri ez direnei baino. Irakasleek ere harreman gutxiago izaten dute erakargarria ez den haurrarekin, eta gauza bera gertatzen da haurraren lagunekin beraiekin ere. Erakargarritasun fisikoak zerikusi handia du, adibidez, dantzarako lagun bat aurkitzearekin edo etorkizunean lagun batekin irteten jarraitzeko desirarekin. Korrelazio garaia aurkitu izan da “berriro elkartzeko desiraren” eta “erakargarritasun fisikoaren” artean. Bikotea osatzerakoan, norbera baino itxura hobeagokoekin elkartzeko joera agertzen dute pertsonek; baina, norbera baino erakargarriagoengana joz gero, baztertua geldi liteke, eta horregatik, antzeko erakargarritasuna dutenekin elkartzeko joera ere agertzen da. Hala ere, autoestimu altua edukitzeak erakargarritasun handiagoko pertsonekin elkartzera eramaten du. Nolanahi ere, pertsona bat, bera baino askoz erakargarriagoa den batekin ezkondua ikusten badugu, erakargarritasun fisikoan duen desabantaila beste arloren batean konpentsatu beharko duela pentsatzen dugu (Knapp, 1982). Pertsona baten erakargarritasun fisikoak eragin indartsua du pertsona horrek sortarazten duen inpresioan. Halo efektu indartsua sortarazten du erakargarritasunak: jendeak kualitate eta trebetasun positiboak egozten dizkio pertsona erakargarriari, eta berezitasun negatiboak erakargarria ez den pertsonari. Pertsona erakargarriek itsusiei aldea ateratzen die, arrakastan, lagunarteko onarpenean, gizartekoitasunean, sexualitatean, persuasibitatean eta zoriontasunean. “ Impressions of men and women depicted in photographs revealed that those who are more attractive are seen as warmer, kinder, stronger, more sensitive, sexually responsive, interesting, poised, modest, sociable, outgoing, and as having a “better character”” (Zebrowitz,L.A., 1990:70). Pertsonaren altuerak ere badu zerikusia, kualitate positiboak egozterakoan; esate baterako, USA-n eginiko lehendakari hauteskunde gehienen irabazleak, galtzaileak baino garaiagoak izan dira ia beti (Knapp, 1982). Hauteskundeetako debateetan, hautagaietako bat txikia denean, honen irudi aholkulariak saiatzen dira beren hautagaia bestearengandik hurbil ez jartzen eta altuera bereko aulki edo mahaian ez esertzen. “ Subjects viewing a videotaped job applicat who appears taller than the interviewer rate him more positively than an applicant who appears shorter than the interviewer”(Zebrowitz,L.A., 1990:76). Pertsona bati ematen zaion estatusa zenbat eta altuagoa, orduan eta altuera handiagoa egozten zaio pertsona horri. Eta alderantziz, pertsona baten altuera zenbat eta handiagoa, haren estatusa ere garaiagoa izango dela pentsatzen du jendeak.  5. 6. Janzkera Janzkerakere badu eragina pertsona bat ebaluatzerakoan. Houltek zuzendutako ikerketa batean 46 ikaslek 13 ikasle mutil ebaluatu zituzten, “itxurarik onena duena”, “arrakastarako probabilitate gehien duena”, “adimentsuena”, “berarekin irteteko gustukoena dudana”, “nortasunik onena”, “klaseko delegaturik onena” eta antzeko bereizgarrietan. Gero, ebaluapenean puntuazio garaiena atera zuten lau ikasleei beren janzkera okerragotzeko eskatu zitzaien, puntuazio kaxkarrena lortu zuten lauei janzkera hobetzeko esan zitzaien bitartean. Besteei esan zitzaien, janzkera berdinez jarraitzeko. Bi aste geroago, berriro egin zen ebaluazioa eta ondorio honetara heldu zen Hoult: ebaluazio aldaketan jantziak eduki zezakeen eraginari buruzko frogarik ez zegoela (Knapp, 1982). 254 ikaslerekin Houltek egindako beste esperimentu batean eredu ezezagunak ebaluatu behar zituzten ikasleek. Gutxien puntuatu zituzten jantziak puntuazio gehien atera zuten ereduei jantzi zitzaizkien. Ebaluazio garaiena lortu zuen jantziak kategoria gehitze bat eragiten zuen eta ebaluazio baxuena lortu zuenak kategoria jaiste bat eragiten zuen. Jantziak, beraz, eragin esanguratsua zuen ikasleen epaietan, eredua ezezaguna zitzaienean. Dirudienez, epaitu behar den ereduak eta epailariak elkar ezagutzen dutenean, jantziak ez dauka hainbesteko eraginik bestea hauteman eta ebaluatzeko garaian. Baina, ezezagunak direnean, badu eragina (Knapp, 1982). Bidaiariek semaforoa gorrian errazago pasatuko dute, beste norbaitek aurretik iragaten badu. Baina, gorrian iragan den hori goi estatuseko bat bezala jantzia badoa, besteek errazago imitatuko dute (Knapp, 1982). Ongi jantziei, arreta gehiagoz erantzuten zaie kalean gelditzen gaituztenean, kanbioak eskatzean, eta baita limosna eskatzean ere. Janzkerak emandako pisten bidez ezagu daitezkeen bereizgarrien artean aipagarriak dira adina, sexua, ogibidea, estatusa, talde batekiko atxikimendua, beste sexukoekiko jarrera, aldarte egoera, nortasuna, erasokortasuna, maitekortasuna, interesak eta baloreak. Zentzu horretan, jantziekin batera, aztertzekoak dira, eraztunak, belarritakoak, sudurretakoak, koilareak, eskumuturrekoak, erlojuak, betaurrekoak, hortzak, makillajea, kosmetikoak, lentilak, ileordeak. Jantzia, alde batetik, pertsonaren ekonomiari lotua doa. Bestetik, estatusari lotua. Jantzia daramanak estetikari ematen dion garrantziarekin lotua ere agertzen da; eta adierazpen estetikoaren arabera, pertsonaren izaeraren hainbat aspektu ager diezazkiguke. Erosotasunarekin eta babesarekin ere badu zerikusia. Joko erotikoari eta aldarte egoerari lotua ere agertzen da Jantzien, autoen, etxeko edo lantokiko gelen eta bertako gortinaia, tapiz, marrazki edo koadroenkolorearibegiratuta ere hel gaitezke pertsona baten izaera edo egoera animikoa (aldartea) ezagutzera.  5. 7. Haptika Ukipenak garapenarekin duen garrantziaz ez dugu hitz egingo. Hau bakarrik gogoraraziko dugu: ukipen gutxirekin haziek nekezago ikasten dutela ibiltzen eta hitz egiten. Ukipenaren garrantzia azpimarratzeko, hor daude Harlowk animaliekin egindako ikerketak. Sexu ezberdinekoen arteko harremanetako ukitzeei dagokienez, gizonek emakumeek baino gehiagotan hasten dituzte ukipenak. Emakumeek gizonezkoek baino ukipen gehiago jasotzen dituzte; probabilitate gehiago dago gizonek emakumeak ukitzeko, emakumeek gizonak ukitzeko baino. Aitak gehiagotan ukitzen du ama, alderantziz baino. Era berean, gurasoek gehiagotan ukitzen dituzte haurrak, hauek haiek baino; haur handiek gehiagotan ukitzen dituzte txikiak, txikiek handiak baino. Ukipenaren sarritasunari buruzko ikerketetan ikusi denez, batak bestea ukitzeko probabilitatea igo egiten da kasu hauetan: informazioa ematean, aginduak ematean, bestea konbentzitu nahi duenean, fabore bat eskatzean, solasaldi sakonetan, jai giroko harremanetan edo kitzikapen maila igotzean. Ukimenaren bidez gauza desberdinak ager litezke: atxikimendu afektiboa, babesa, interes sexuala, erasoa. Ukipenezko jokaeraren esanahia ondoko faktore hauen arabera aldatzen da: ukitzen den eskualdea, ukipen modua, ukipenaren iraupena, intentsitatea eta sarritasuna. Alde batetik, profesionalen ukipena daukagu: masaiariarena, sendagilearena, golf irakaslearena, jostunarena, balet dantzariarena...; bestetik, kortesiazko ukipena dago: esku ematea, musu ematea, besarkada...; maitasunezko ukipena ere badago: estuki besarkatu, eskua masailean edo buruan jarri; kitzikapenezko ukipena ere badago: eskualde erogenoetan pausatuki edo erritmo nahiz kadentzia jakin batez egiten dena. Elkar ukitze fisikoa, eskuarki, laguntasunarekin eta intimitatearekin lotzen da. Botere diferentzia dagoen situazio batzuetan, intimitatearen bortxaketaren edo boterearen adierazgarri izan liteke. Honela, elkar-ukitzeak gehiagotan hasten dituzte gizonek emakumeek baino; pertsona helduek gazteek baino; maila sozioekonomiko altukoek estatus baxukoek baino. Majorek (1981) egindako ikerketen berrikuspen baten arabera, alde batetik, emakumeek gizonek baino gehiago ukipen gehiago jasotzen zuten, eta bestaldetik, gizonek gehiagotan ukitzen zituzten emakumeak, alderantziz baino. Emakumea menperatzaileagotzat hartzen da, berak gizonezkoa ukitzen duenean, eta menpekoagotzat hartzen da gizonak bera ukitzen duenean (Forden, 1981). Gizonezkoen hautemateei dagokienez, horrelako alderik ez da nabarmentzen. Ukitzailearen sexua, adina edo estatusa alde batera utzita, ukitzaileari egozten zitzaion boterea, ukitzen ez zuenari egozten zitzaiona baino handiagoa zen. Eta, ukituaren sexua, adina edo estatusa kontuan hartu gabe, ukituari egozten zitzaion boterea, ukitzen ez zuenari egozten zitzaiona baino txikiagoa zen (Major, 1981:26). “Major and Heslin (1982) further confirmed these conclusions in a study of perceptionc of same- and cross-sex nonreciprocal touch. Touchers were rated significantly higher than both recipients of touch and no-touch controls on status/dominance and instrumentality/assertiveness, and on warmth/expressiveness as well”(Kalbfleisch,P.J. & Cody,M.J., 1995:44). Major eta Heslinen arabera, beraz, ukitzaileak ukitzaile ez direnak baino estatus altuagokotzat hartzen dira, eta ukituak, ukituak ez direnak baino estatus baxuagokotzat jotzen dira. Bestalde, gizonek ez dute ongi hartzen beren estatus berdinekoek edo emakumeek beraiek ukitzea; ukitzaileak goi mailakoak edo estatus altuagokoak direnean, ongi hartzen dute. Emakumeen erreakzioak ez dira horrenbeste aldatzen solaskidearen sexu eta estatusaren arabera (Stors eta Heslin, 1990). Goldberg eta Katzek aurkitu zutenez, elkarrekikoak ez ziren ukitzeetan, ukitzaileak puntuazio hobea jasotzen zuen, ukituak baino; elkarrekiko ukitzeetan ere gauza bera aurkitu zuten. Ukitzen hastea da, beraz, eta ez ukitzea bera, boterea adierazten duena: “ Goldberg and Katz found, …, that in nonreciprocated touch the toucher received significantly higher scores than did the recipient of touch. What is more, they found the same for reciprocated touch; that is, reciprocation of touch had no significant effect in neutralizing the perceived asymetry. Goldberg and Katz concluded that it was iniciation of touch, nor touch per se, that communicated power/dominance”(Kalbfleisch,P.J. & Cody,M.J., 1995:47-48). Ukipenak inpresioen kontrolean duen eraginari buruz zera esan dezakegu: ukipen fisiko labur batek elkartrukeetan duen eragina garrantzitsua da. Bilduma anitzetan aipaturiko ikerketa batek dioenez, unibertsitate bateko liburutegiko enplegatuak subjektu batzuk ukitu egiten zituen elkarreraginaren buruan, eta beste subjektu batzuk ez zituen ukitzen. Ondoren, subjektuek liburutegiko langile eta zerbitzuak balioetsi behar zituzten. Emaitzen arabera, subjektu ukituek enplegatuari buruz esanguratsuki ebaluapen positiboagoak egin zituzten, ukituak izan ez zirenek baino. Agurtzerakoan ukipen fisikoak duen eraginari buruzko azterketa ere egin da. Ikerkelari laguntzaileei saio esperimentalaren hasieran aurkeztu zitzaizkien subjektuak. Ukipen gabeko baldintzetako laguntzaileak buru mugimendu batez egiten zuen agurra. Ukipen baldintzetako laguntzaile batek eskua ematen zuen, eta besteak, eskua eman eta subjektuaren eskuin besoa estutzen zuen ezkerreko eskuaz. Emaitzen arabera, zenbat eta ukipen gehiago gertatu, laguntzaileen ebaluapenak positiboagoak egiten zituzten subjektuek (Silverthorne eta lankideak, 1976). Salbuespen aipagarri bat emakumea zen ikerlari laguntzaile batek gizonezko bat agurtzean aurkitu zen: zirkunstantzi hauetan, hain positiboak ez ziren ebaluapenak eragin zituen ukipen handiagoak. Egileen arabera, gizonezkoak deseroso aurkitzen ziren emakume batek ukipenezko agurra egitean; gauza bera onargarriago jotzen zuten gizonezkoengan. Baina, inpresioen kontrolean, ukipenaz gain, ez-berbazko komunikazioaren beste faktore batzuk ere sartzen dira.  5. 8. Inpresioen eraketa Beste pertsona batekin lehenengo aldiz topo egiten dugunean, berehala kategorizatzen dugu, adinari, jatorriari, estatusari, erakargarritasunari, sinesgarritasunari eta beste zenbait nortasun bereizgarriei dagokienez. Zehaztasun handienaz, sexua, adina, lanbidea edo estatusa bezalako ezaugarriak antzematen ditugu. Zailagoa gertatzen zaigu, beste pertsonaren jarrera, balio eta nortasunari buruzko inpresioetan asmatzea. Besteengan eragiteko, boterea erabiltzeko, persuaditzeko, iruzurtzeko edo seduzitzeko, inpresioak kontrolatzeko formulak erabiltzen ditugu. Inpresioen kontrola aktore baten estrategiarekin aldera daiteke, onura bat erakarriko duen irudi bat sortzera zuzendua baitago. Inpresioen eraketan eta aldaketan eragin gehiago dute berbazkoak ez diren aztarnek berbazkoek baino; gutxienez, hamar aldiz aldaketa gehiago eragiten dute berbazkoak ez direnek (Gonzalo Musitu, 1996). Ikusleen inpresioen eraketan eta aldaketan eragin gehien duten aldagaien artean sartzen dira begirada, distantzia eta ukipen fisikoa. Mendebaldeko zibilizazioan bizi garenontzat, ikusmenaren kanalak lehen mailako garrantzia du inpresioen eraketan: “ The previously noted strong orientation, at least in Western cultures, toward visual cues may cause overreliance on visual information and neglect of relevant auditory information” (Burgoon, 1994: 250). Baina entzumenezko kanalak ere garrantzi handia du. Nolanahi ere, ikusmen eta entzumenezko kanalek inpresio eraketan duten garrantzia txikitu egiten da, pertsonek elkar ezagutzen dutenean. Inpresioen kontrolean begiradak duen garrantziaz azterketa asko egin dira. Ikerketa hauetako gehienen arabera, situazio askotan, zenbat eta luzeagoa izan bi pertsonen arteko ikusmen kontaktuaren iraupena, elkarrekiko balorapen positiboagoak lortzen dira. Norbaitekiko ikusmen kontaktuak zenbat eta gehiago iraun, sinpatikoagotzat, interesgarriagotzat eta atsegingarriagotzat hartzen da pertsona hori. Nolanahi ere, ikerketa askok erakutsi dutenez, hautemaileen igurikapenek eragin handia dute pertsona bati buruzko inpresioa eratzerakoan: “Considerable research has shown that perceivers´impressions of a person may move in the direction of their expectations. Kelley (1950) found that students´ impressions of a teacher were much more favorable whem they expected him to be “warm” than whem expected him to be “cold””(Zebrowitz,L.A., 1990:50). Bestalde, aldarte onean daudenek erakargarriago bezala hautematen dituzte beste pertsonak, umore txarrean deudenek baino: “People are perceived as more attractive by those whose mood has been elevated and as less attractive by those whose mood has been depressed. Even when a negative mood results from an impersonal event, like hot, humid temperatures or sad movies, it can result in decreased attraction to a person (Forgas and Bower 1988; Griffitt 1970”(Zebrowitz,L.A., 1990:60). Beldurrezko zirrarek, zirkunstantzi batzuetan, bestearen erakargarritasuna gehitu egiten du: “ Interestingly, the negative emotion of fear has been shown to increase attraction under certain circunstances. Men who interacted with an attractive woman on a high, fear-arousing, suspension bridge were more attracted to her than those who interacted on a less frightening bridge (Dutton and Aron, 1974)” (Zebrowitz,L.A., 1990:60). Kitzikaturiko gizonek positibokiago balioesten zituzten emakume erakargarrien bular eta aldakak, eta negatibokiago, erakargarriak ez ziren emakumeen bular eta aldakak: “More direct evidence that arousal focuses perceivers´attention on a target´s most salient characteristics has been provided by the finding that sexually aroused men rated attractive breasts and hips more positively than unaroused men did, while they rated unattractive breasts and hips more negatively (Istvan et al. 1983) (Zebrowitz,L.A.,1990:61). Gainera, pertsona zoriontsuek besteengan inpresio positiboagoak sorrarazten dituzte, informazio positiboan arreta gehiago jartzen dutelako. Baina, guk besteei buruz eratzen dugun inpresioan, gure egitura kognitibo eta afektiboak ezezik, hautematen dugun pertsonaren bereizgarriek ere badute eragina. Pertsona bat “ adimentsu, langile eta haserrekor” bezala aurkezten digutenean, “haserrekor, langile eta adimentsu” bezala aurkezten digutenean baino inpresio hobea eragiten digu. Era berean, lehenik jokaera arrakastatsua eta ondoren porrota agertzen dituenak inpresio hobea egiten du, lehenik porrota eta gero arrakasta erakusten duenak baino; baina ez da beti horrela gertatzen: “Similarly, a person who shows successfull performance before failure is perceived as more intelligent than one who shows failure before success (Jones et al. 1968). Sometimes, however, our impressions of others are influenced more by that we acquire last, which is called a recency effect”(Zebrowitz,L.A.,1990:63). Baina, besteengandik jasotzen dugun inpresio horretan ez dute eragiten hasieran eta amaieran jasotzen ditugun informazioek bakarrik. Hautematen dugun pertsonaren ezaugarri nuklear garrantzitsu batek eragin handia eduki dezake inpresio hori eratzean. Era berean, berezitasun partikular batek oso inpresio ezberdina sortarazten digu, testuinguru batean ala bestean agertzearen arabera. Nortasunaren teoria inplizituek testuinguru efektua ikuspegi interesgarri batean kokatzen dute: “ Thus, “warm” and “cold” affect inferences of traits like “generous” and “happy” because these traits are all associated in people´s implicit personality theories, whereas “warm” and “cold” do not affect inferences of other traits, such as “reliable” and “important”(Zebrowitz,L.A.,1990:65). 5. 9. Ingurunearen pertzepzioa Komunikazio harremanetan inguruneak duen garrantzia nabaria da; komunikatzaileak aurkitzen diren gelako pareten kolorea, altzarien egitura, aulkien leuntasuna, gortinen kolorea, oinoihalen goxotasuna eta beste hainbat bereizgarri nola konbinatu jakitea oso garrantzitsua da komunikaziorako. Ingurune batzuek berotasun psikologikoa adierazten dute: kolore beroak, egurrezko estalkiak, oinoihal goxoak, erritmo pausatuko musika, argi beroak. Beste ingurune batzuek, pribatasuna adierazten dut, diskrezioa ziurtatzen dute eta pertsona arrotzen sarrera eragozten dute. Azkenik, badira beren formaltasunagatik azaleko komunikazioa bakarrik ahalbidetzen duten inguruneak ere; komunikazio intimoa, sarritan, ingurune informaletan gertatzen da, pribatuagoak, beroagoak eta erreserbatuagoak gertatzen direlako. Gelen dekorazioak eragin nabaria du gizakiaren jokaeretan. Maslow eta Mintzek eginiko ikerketetan agertu zenez, gela ederrean kokaturiko pertsonen aurpegien balioespen hobeak egiten dira gela itsusian kokaturiko pertsonen aurpegienak baino. Gela ederrak energia, erosotasuna, jarduerarako gogoa eta atsegina pizten ditu; gela itsusiak nekea, asperra, haserrekortasuna eta etsaitasuna sortarazten ditu. (Knapp, 1982). Jatetxe batzuetako dekorazioa, argiztapena eta altzaritegia, azkar jan eta bazkaloste laburrak egiteko modukoa izaten da. Zenbait hotel eta aireportutako eserlekuak, nahita egiten dituzte erosotasun gehiegirik gabeak, inguruneko dendetan erosketa gehiago egin dezaten bezeroek, besaulki ederretan eserita egon ordez. Baina, toki batean bezeroak lasai eta erlaxaturik egotea nahi denean, erosotasun gehiagoko eserlekuak jartzen dira edo hain funtzionala ez den dekorazioa erabiltzen da. Adibidez, argi gutxiko edo kandelaz argiztatutako ingurunea erabiliko da, komunikazio harremanak erraztu nahi idrenean; gela batean argi gutxi edo kandela argia badago, emekiago eta gai pertsonalagoez hitz egiten da; argi distiratsuagoak jartzen badira, harremana ez da hain intimoa. Argi gorriz argiztaturiko gela batean normala baino erreakzio bizkorragoak izaten dira; argi urdin edo berdez argiztaturikoan, normala baino makalagoak. Denborari, luzerari edo zabalerari buruzko apreziazioetan, argi gorriak gehiegizko balioespenetara eraman dezake subjektua; argi berdeak, berriz, gutxiegizko ebaluapenera. Anbulatorio batean, bezeroaren eta sendagilearen artean mahairik ez badago, pazientea erosoago sentitzen da, harreman zuzenagoa ahalbidetzen duelako inguruneak. Irakaslearen eta ikaslearen artean mahairik ez badago, ikasleak hurbilago sentitzen du irakaslea (Knapp, 1982). Ikasgela batean, irakaslearen aurrean esertzen direnek gehiago eskuhartzen dute, besteek baino. Asko hitz egiten dutenak, gelako eskuhartze-eskualdean gehiagotan esertzen dira. Bai hitzjario handia dutenek, bai berbajario txikia dutenek, gehiago hitz egiten dute eskuhartze-eskualdean esertzen direnean, beste eskualdeetan esertzen direnean baino. Komunikatzaileak aurkitzen diren aretoan musika atsegingarria jartzen bada, elkarrengana gehiago hurbilduko dira; musika suabe atsegingarriak komunikazioa gehi dezake; musika ozenago batek kitzikadura sortarazten du eta ekintzarako presta dezake. Eguraldiaren eraginari dagokionez, egun ilun eta lainotsuetan jende gehiago deprimitzen da, egun argi eta eguzkitsuetan baino. Tenperatura eta hezetasuna handiagotzen direnean, pertsonarteko erakarpena gutxitu egiten da.  5. 10. IRUDI BIDEZKO KOMUNIKAZIOA Oreka Dondis, D.A.-k (1976) dioen bezala, giza pertzepzioaren gain eragin garrantzitsua du oreka premiak. Izan ere, gizakiak bere bi oinen gainean oreka gorde behar du, edozein egoeratan bertikalitateari eutsi nahi badio. Horretarako, hiru hodi erdizirkular eta bi mintzetako zakuak ditu barne- belarrain; hodietako likidoak eta zakuetako kristaltxoek ematen diote gorputzaren jarrera aldaketen berri; seinale horiei esker ez du orekarik galtzen. Orekaren zentzu sakona eta noraezeko erreferentzia nabarmen gelditzen da, desorekan jartzen den edonoren larridurazko aurpegian. Bi oreka mota ditugu: egonkorra eta dinamikoa. Oreka egonkorra, simetrian oinarritzen da batez ere. Oreka dinamikoa, berriz, asimetrian, kontrastean eta borrokan. Gure bizitza fisiko eta psikologikorako oreka noraezekoa bada ere, inguruneko objektu asko desorekatuak eta egonkortasunik gabeak agertzen zaizkigu. Zirkulua izan daiteke desorekaren adibidea. Zirkulua zirkunferentziak mugatutako azal itxia da. Zirkulu bat beste gabe ikusten dugunean, orekarik gabea, mugikorra bezala agertzen zaigu. Egonkortasun sentimendua eman nahi izanez gero, ardatz horizontala eta ardatz bertikala ezarri behar dizkiogu (Dondis, 1976). Antzinateko jakintsuen ustetan, ortzeko gorputzek zirkunferentzia moduko ibilbidea zuten, eta lurreko gorputzek ibilbide zuzena. Greziako filosofarientzat, ortzeko gorputzek jarraitutako ibilbideak zirkunferentzia perfektuak ziren. Mezu igorlearentzat nahiz mezu hartzailearentzat, faktore desorekatzailea gertatzen da mezuko irudiaren erregulartasun gabezia. Adibidez, zirkulu baten erradioaren errepresentazioa irudimeneko ikusmen-ardatz ikusgaitzarekin bat ez datorrenean, ikusmen tentsioa handiagotu egiten du. Kanpoan behatzen duguna ez badator bat barnean sentitzen ditugun oreka-ardatzekin, egonezina sortzen da guregan. Bi zirkulu bat bestearen ondoan kokatzen baditugu, bakoitza bere erradioarekin, bere erradioa ardatz sentitutik gehien urruntzen den hark erakarriko du batez ere ikuslearen arreta. Irudiaren tentsioa edo tentsio gabezia dira ikusmenezko hizkuntzaren joskeran erabiltzen ditugun osagai nagusietakoak. Tentsioa sortzen badigu irudi batek, ardatz sentitutik aldentzen delako izan ohi da sarritan. Ardatz bertikala eta horizontala barnean sentitzen ditugulako, bi ikusmen arlo horiekiko interes berezia agertzen du gizakiaren ikusmenak; kanpoan ikusten dugun edozein objekturen oreka edo desoreka, barneko ardatz sentitu horien arabera epaituko dugu. Garrantzi berezia dute beraz ardatz bertikalak eta horizontalak, bai irudi orekatuak, bai irudi desorekatuak konposatzerakoan. Ardatz sentituen garrantzia, batez ere irudi sinpleetan nabarmentzen da, baina irudi konplexuetan ere sentiarazten dute beren eragina (Dondis, 1976).  Orekaketa eta zorrozketa Ikusmen eremu erregular baten erdigune geometrikoan puntu bat kokatzen badugu, irudi orekatsua bezala agertzen zaigu; irudi orekatua denez, ez du egonezinik edo ustekabekorik sortzen. Irudiaren goiko eskuinaldean kokatzen badugu puntua, barneko ardatz sentituetatik, hau da, ardatz horizontaletik eta ardatz bertikaletik kanpora gelditzen da, eta desoreka edo zorrozketa eragiten du ikuslearengan. Ardatz horizontalaz edo bertikalaz gain, ardatz diagonala ere badago; ardatz diagonalaren gainean gelditzen den objektua ere orekatua dagoela iruditzen zaigu. Gerta daiteke, eremu erregularrean kokatu dugun puntua ardatz diagonalarekin bat etortzea; edo gerta daiteke, ardatz diagonaletik ere kanpora gelditzea. Azken kasu honetan zorrozketa nabariagoa eragingo du (Dondis, 1976). Mezu orekatu bat eskaini nahi dugunean, ardatz sentituen eskualdeetan kokatuko ditugu mezuaren osagaiak; mezuan zorrozketa eragin nahi dugunean, ardatz sentituetatik at kokatuko ditugu osagai horiek. Kasu batean zein bestean, gure asmoa argi eta garbi adierazten dugu: oreka edo oreka gabezia nabarmentzen ditugu. Baina, irudiaren konposaketan bada hirugarren egoera bat ere, orekaketarekin eta zorrozketarekin zerikusirik ez duena. Zalantza eta anbiguitatea nagusitzen da horrelakoetan: irudiaren osagai asko ez dira kokatzen, ez ardatz sentituen gainean, ez ardatz horietatik kanpora. Irudiaren anbiguitateak behatzailea deskontzertatu eta nahastu egiten du. Definitu gabeko irudi anbiguo horien aurrean gertatzen denean, irudiak orekatzera eta egonkortzera jotzen du ikusleak, definitu gabe dagoen solaskide bati definizioa eskatzen zaio bezala. Baina, sarritan, irudiaren esanahiak anbiguoa eta iluna izaten jarraitzen du. Irudiak komunikatzen duen mezua argia izatea nahi badugu, sinpletasun perzeptiboaren lege gestaltikoa jarraitu behar du; orekatua edo desorekatua izan behar du; irudi anbiguoak hautsi egiten du sinpletasun pertzeptiboaren legea. Ezin dakioke argitasunik eska horrelako mezu bati (Dondis, 1976).  Irudien sintaxiaren oinarrizko legeak 1. Beheko ezkerraldeko angeluarekiko preferentzia: ardatz horizontal, bertikal eta diagonalen arabera, goi-behe eta eskuin-ezker eskualdeetan banatzen dugu planoa. Banaketa horretatik ateratzen diren eskualdeei dagokienez, begiak eremuaren ezker aldeari ematen dio lehentasuna, eskuinekoaren aurretik, eta behe eskualdeari lehentasuna ematen dio goi eskualdearen gainetik (Dondis, 1976). Horretatik eratortzen da edozein irudi konposaketetan beheko ezker eskualdeak duen garrantzia. Eskualde horretan kokatutako objektuetara joaten da sarritan ikuslearen arreta, bere barneko tentsioa baretu nahi duenean; asperrari ihes egin nahi dionean edo tentsio bila dabilenean, berriz, goiko eskuinaldean kokaturiko objektuetara zuzenduko du bere arreta. Gure barneko ardatz sentituaren arabera, irudi batek tentsio minimoa sortaraziko du, irudia ezkerraldean eta behealdean kokatzen bada; aldiz, tentsio maximoa sortaraziko du, irudia eskuinaldean eta goialdean kokatzen bada. Arrazoibide berari jarraituz, tentsio arloetan kokaturiko osagaiek pisu gehiago izango dute, tentsio gutxiko guneetan kokaturikoek baino; ondorenez, ikuslearen arreta indar gehiagoz erakarriko dute. Honela, ikusmenarentzat formek duten pisua edo erakarpen indarra, beren oreka eta erregulartasunarekin loturik dago. Irudiaren desorekak, egonezintasunak eta irregulartasunak gehitu egiten dute ikusmenean sortarazten duen tentsioa eta, ondorenez, begirada erakartzen dute (Dondis, 1976). Irudi baten ardatz sentituetatik at kokatzen dugun edozein elementuk desoreka sortarazten du ikuslearengan. Irudia orekatu nahi bada, elementu simetriko bat kokatu behar da irudiaren beste aldean. Adibidez, laukizuzen baten alde batean puntu bat kokatzeak desoreka sortarazten du. Berriro orekara ekarri nahi bada, bestaldean puntu simetrikoa jarri behar da. Baina irudi bateko formen ikusmenezko pisua edo masa ez da bere tamaina errealaren arabera bakarrik aldatzen, baizik baita bere kokagunearen, kolorearen, kontrastearen, sakontasunaren edo mugimenduaren arabera ere. Zenbat eta laukiaren erditik urrunago egon objektua, pisu gehiago hartzen du. Laukiaren eskuinaldean kokatzen bada objektua, ezkerraldean kokatuta baino pisu gehiago hartzen du. Tonu iluneko objektuek tonu argikoek baino pisu gehiago dute. Laukian zenbat eta gorago kokatu objektua, pisu gehiago hartzen du. Zenbat eta sakontasun gehiagora egon, are eta pisu gehiago edukiko du objektuak. Irudi erregularrek pisu gehiago dute irregularrek baino. Kolore beroak eta saturatuak baditu, are eta pisu gehiago hartuko du. Adibidez, koadro batean bodegoi bat daukagu margotuta; koadroaren ezkerraldean bi udare daude, eta eskuinean, udare bat; eskuineko udarea ezkerrekoak baino altuago jartzen bada, pisu gehiago hartuko du eta udare batek beste biak oreka ditzake. Beste adibide bat jartzeko, tonu argiko objektu handi bat tonu iluneko objektu txiki batek oreka dezake, batez ere laukiaren eskuineko goiko aldean eta sakonean jartzen badugu. Edo, tonu iluneko objektu handi batek, laukiaren eskuinetan badago, laukiaren ezkerreko irudi txuri txikiak zokora eta ingura ditzake, beldurrezko filmetan bezala. 2. Erakarpena eta taldekatzea: puntu sail bat elkarren ondoan jartzen dugunean, elkarreragin intentsuagoa sortzen da haien artean. Puntuek elkar erakarri eta elkar orekatzen dute. Zenbat eta hurbilago egon, are eta indartsuagoa da erakarpen indarra. Elkarren ondoan jarritako puntuak hautemate-eraikuntzen arabera lotzen ditu gizakiak. Elkarren inguruan kokaurik dauden puntuen elkarketa idiosinkrasikoen bidez, puntu-multzoen konstelazio edo gestaltak eraikitzen ditu. Gizakiak bere hautemate eremuko puntuen taldekatze bereziak egiteko joera agertzen du. Puntuen bidez marrazki bat zirriborratzen duenean, falta diren loturak giza ikusmenak ezartzen eta proiektatzen ditu. Adibidez, kultura guztietako garai ezberdinetako gizakiek irudi bereziak proiektatu edo ikusi dituzte ortzean barreiaturik dauden izarren argi-puntuetan. Argi puntu horien taldekatze berezien bidez, forma gestaltiko sinpleak (konstelazioak) aurkitu dituzte ortzian (Dondis, 1976). Gizakiak puntuen artean josten dituen hari proiektibo hauetaz gain, irudiaren osagaien antzekotasunak ere badu eragina ikusmen hizkuntzaren joskeran; ikusmen hizkuntzan osagai oposatuak elkar egozten dira, eta kideko osagaiek elkar erakartzen dute; horregatik, begiek lotura automatikoak ezartzen dituzte kideko bezala hautematen dituen unitateen artean. 3. Positiboa eta negatiboa: irudi geometriko sinple batean puntu bat sartzen badugu, tentsioa sortarazten du eta arreta bereganatzen du, irudi geometrikoaren kaltetan. Kasu honetan, konposizioaren osagai positiboa puntua izango litzateke, bera baita begiradaren arreta erakartzen duena eta tentsio aktiboa sortarazten duena; irudi geometrikoa, berriz, osagai negatiboa izango litzateke (Dondis, 1976). 4. Ikusmen komunikazioaren oinarrizko osagai batzuk ikusiko ditugu jarraian (Dondis, 1976).Puntuada ikusmen komunikazioaren unitate sinpleena. Dimentsiorik ez duen espazioko osagaia, bi zuzenen ebakiduraz adierazten dena izango litzateke. Lerro baten hasiera edo amaiera da, edo bi lerroen gurutzapena. Lauki zuri baten erdian puntu beltza kokatzen badugu, oreka egonkorrean agertuko zaigu; erdigunetik pixka bat tokialdatzen badugu, ezegonkor bezala hautematen dugu. Irudi batean kokatzen dugun edozein puntuk, begientzat erakarpen indar handia du. Puntuak elkarrekin lotzen ditugunean, begirada zuzentzeko gai dira. Puntuak elkarrengandik hurbil modu bereiztezinean jartzen badira, puntuen katea edolerroasortzen dute. Puntu baten mugimenduaren historia dela lerroa esan daiteke; espazioan desplazatzen den puntua da lerroa; luzera badu, baina zabalerarik ez. Egiazko edo irudizko marra jarraia da lerroa. Forma oso ezberdinak har ditzake lerroak: zuzena, kurbatsua, angelutsua, uhindurazkoa, ausarta, baldarra, delikatua... Deskribatzen dituen formen arabera, lerroakingeradadesberdinak deskribatzen ditu: laukia, zirkulua eta triangelu aldekidea. Laukizko ingeradak lerro horizontala eta bertikala konbinatzen ditu; lau alde zuzen, lau erpin eta bi diagonal dituen irudi laua da. Laukiak baldarkeria, ondradutasuna eta zuzentasuna adieraziko lituzke; lerro bertikalak egonkortasuna, oreka eta fermutasuna adieraziko lituzke eta lerro horizontalak patxada, atsedena eta ziurtasuna adieraziko lituzke. Triangeluzko ingeradak lerro diagonala ere sartzen du; ingerada honek ekintza, gatazka eta tentsioa adieraziko lituzke; lerro diagonalak edo makurtuak ekintza eta arriskua adieraziko lituzke; lerro makurtuek, gurutzatuak badira, borroka adieraziko lukete. Zirkuluzko ingeradak lerro kurbatsuak erabiltzen ditu; ingerada honek mugagabetasuna, berotasuna, mugimendua, bizitza eta babesa adieraziko lituzke.Norabidehorizontal eta bertikaleko lerroek ordenua eta oreka adieraziko lukete. Norabide diagonaleko lerroek egonezintasuna, mehatxua, probokazioa eta subertsiboa adieraziko lituzkete. Norabide kurbatsuak errepikapena eta berotasuna adieraziko lituzke (Dondis, 1976). Inguruko argia ez da uniformea izaten. Argi aldaketak edo argitasunaren intentsitatea aldaketak gertatzen direnean, intentsitatearen araberakotonuakagertzen dira. Kolore baten argi-intentsitatearen arabera, kolore argiak eta ilunak bereizten dira. Argiaren presentzia eta absentzia erlatiboari esker ikusten dugutonua. Argi aldaketek, argitasun eta iluntasun intentsitateek eratzen dute tonua; inguruneko ikusmen informazioa tonu moduan jasotzen dugu. Tonua gure biziraupenarekin erlazionatua dago.Kolorea, berriz, zirrarekin lotuagoa dago. Koloreak hiru dimentsio ditu. Kolorearenmatiza, kromaedotonuakoloreak batabestetik bereizten dituen uhin luzerari dagokion bereizgarria da; koloreak sortarazten duen sentipena izango litzateke. Kolore jakin baten eta eguzki espektroko kolore hurbilenaren arteko kidetasun maximoa adierazten duen propietatea da (Gonzalez Ruiz, 1994). Hiru dira lehen mailako matizak edo oinarrizko kualitateak: gorria, horia (edo berdea) eta urdina. Gorria zirraren kolorea da, kolore aktiboa. Horiak argiaren eta beroaren hurbiltasuna adierazten du. Urdina kolore erlaxatzailea, pasiboa eta suabea da. Horiak eta gorriak hedatzera jotzen dute. Urdinak, kizkurtzera. Koloreak nahasten direnean, esanahi berriak hartzen dituzte. Adibidez, gorriaren matiz probokatzailea bigundu egiten da, urdinarekin nahasten dugunean; horiarekin nahasten dugunean, berriz, bizkortu eta aktibatu egiten da. Horia ere xuabetu egiten da, urdinarekin nahastean. Kolorearenasetasunaedosaturazioagrisarekiko kolore batek duen purutasuna da. Kolore batek duen zuri kantitatearen berri ematen digu kolorearen asetasunak. Kolore saturatua kolore zuriarekin nahastu gabe dagoena da. Kolore purua da kolore saturatua. Kolore saturatuek kolore zuri gutxi dute eta kolore ilunak dira; argi gutxi islatzen dute. Adibidez, horiari dagokionez, eguzkilorearen horiak saturazio garaia du, hondartzako hondar hezeak saturazio ertaina du eta jantzi beltz koloregabetuak saturazio baxua du. Adibidez, kolore berdea izan daiteke berde bizia edo berde zurixka. Bere sinpletasunagatik artistek eta haurrek hobesten duten kolorea da kolore saturatua; lehen eta bigarren mailako matizez osatua dago. Saturazio gutxi duten koloreak kromatikoki neutralak edo akromatikoak dira; lasaitzaileak gertatzen dira. Saturazio handia duten koloreak, adierazpenez eta zirrarez kargatuak dira. Koloreetatik zuri-beltzera igarotzean, saturazio kromatikoa galtzen da, baina horrek ez ditu ukitzen irudiaren tonuzko baloreak. Saturazioaren gehikuntzak edo gutxitzeak tonuaren iraunkortasuna jartzen du agirian: kolorea eta tonua elkarrekin bizi dira, batak bestea aldatu gabe. Kolorearen hirugarren dimentsioadistirada; distira akromatikoa da. Distirak iluntasunari argia ematen dio. Distira askokoak argiak izaten dira; distira gutxikoak, berriz, ilunak. Tonuaren eta beltzetik zurira doan grisen eskalaren arteko kidetasun maximoa adierazten du distirak, Gonzalez Ruizentzat. Kolore bat ikustean begiak jasotzen duen argi kantitatea da distira. Kolorearen presentziak edo absentziak ez du tonua ukitzen, hura iraunkorra baita. Kolorearen indarra distira da. Balore bereko gris neutrotik bereizten duen distantzia psikologikoa bezala hartzen du González Ruizek (1994). Oinarrizko koloreak urdina, berdea eta gorria dira. Bi oinarrizko kolore konbinatuz kolore sekundarioak lortzen dira. Kolore osagarriak, berriz, beren artean konbinatuta zuria ematen dutenak dira. Koloreak banaka hartzen baditugu (Lüscher, M., 1982):     * Berdea: naturaren eta itsasoaren kolorea da. Itxaropenaren kolorea.       Berdeak asko dauka urdinetik. Tentsio iraunkorra adierazten du. Berdea       urdinxka denean, fermutasuna, iraunkortasuna eta aldagaiztasuna       adieraziko lituzke. Niari garrantzia ematea, autoestimua eta ziurtasuna       ere bai. Kolore berdea lehenesteak, autobaieztapena, besteak inpresionatu       nahia eta kontsiderazio premia adieraziko lituzke. Gaitasun intelektuala,       tolerantzia eta eramankortasuna ere adieraziko lituzke. Kolore berdea       baztertzeak bere autoirudiaren galera eta estatusa galtzeak sortarazten       dion larritasuna adieraziko lituzke. Zeloak mamutzar berdetzat hartzen       diraa eta dolarra urre berdetzat.     * Horia, eguzkiaren kolorea, kolore iradokitzailea da, estimulatzailea       baino gehiago. Hedakortasuna eta desinhibizioa adierazten ditu.       Zoriontasun itxaropenez, oraingo zailtasunei ihes egiteko, bilatzen den       abenturen desira adieraziko luke. Berdeak jarraipena adierazten duen       bezala, horiak aldaketa adierazten du. Horia baztertzea, idealak galdu       dituelako eta desengainatua dagoelako gerta daiteke. Kolore horiak       depresioa gainditzen lagun dezake.     * Gorriak desira, energia, bizitza intentsuaren beharra, arrakasta lortu       nahia eta konkista beharra adieraziko lituzke. Gorria baztertzen duenak       estimulazio intentsua ez luke begi onez ikusiko, mehatxugilea irudituko       litzaiokeelako. Gorria baztertzen duenak urdina aukeratzen du sarritan.       Amodioaren eta gorrotoaren, sexuaren eta odolaren kolorea da; kolore       beroa da gorria. Jantzi gorriek eta gorriz dekoratutako gelek berotasun       sentimendua hedatzen dute.     * Kolore marroiak bigundua du gorriaren bizitasun bulkadatsua; gorriaren       bizitza-indar aktiboa galdua du. Bere bizitasuna ez da eraginkorra,       sentimenezko eta pasiboa baizik. Sentimenezko asebetetzearen premia, toki       batean sustraiak bota eta seguru sentitu beharra adieraziko lituzke.       Marroia baztertzeak sentimenezko asebetetzea ahultasuntzat hartzen dela       adieraziko luke; kolore hori baztertzen duenak elkarrekiko menpekotasunak       baztertu egingo lituzke eta bakardadea hautatuko luke.     * Moreak gorriaren berotasun bulkadatsua eta urdinaren lasaitasun samurra       uztartu nahi ditu. Batasun mistikoaren eta intimitate sentikorraren       kolorea litzateke. Homosexualek eta nerabeek sarritan aukeratzen dute       kolore hau. Harreman magiko-erotikoen eta intimitatearen kolorea da.       Morea baztertzeak harreman sakonen konpromisoa ekiditea eta urruntasun       kritikoa adieraziko lituzke.     * Urdinak lasaitasuna, sosegua, patxada, armonia eta oreka adierazten ditu.       Enpatia, goxotasuna eta samurtasuna adierazten ditu batzuentzat.       Urruntasuna, zuzentasuna, erlaxapena, ordenua eta pentsamendua adierazten       ditu beste batzuentzat. Urdinari ihes egiten dionak bere harreman       afektiboak eta loturak baztertu egiten dituela adieraziko luke.       Zahartzaroaren kolore bezala hartzen da urdina. Urdin koloreko gauzak       gorri kolorekoak baino txikiagoak ikusten dira, nahiz eta tamaina       berdinekoak izan. Kolore urdina hobesten duena nahikoa kontserbakorra       dela esan daiteke     * Beltza lehenesten duenak bizitzako interesen itzaltzea eta iraungitzea       adieraziko lituzke. Uko egitearen eta protesta kolorea da. Beltza       bigarren jartzen duenak guztia utziko luke lehenetsitako koloreak       adierazten duena lortzeagatik. Beltza azkena jartzen duenak ezer ez luke       albora utzi nahiko.     * Grisa kolore neutral bezala ageri da. Inpartzialtasuna eta konpromisorik       eza adieraziko lituzke. Grisa baztertzen duenak dena bizitzera heldu       nahiko luke, denean eskuhartu eta neutralitate aspergarriari ihes egin. Koloreak garrantzi handia du komunikazioan. Kolorezko irudiez gehiago interesatzen gara txuri-beltzekoez baino. Txuri-beltzeko irudi eta produktuetan denbora laburragoz jartzen dugu arreta, koloretako irudi eta produktuetan baino. Egunkarietan, adibidez, kolorea duten irudietara zuzentzen ditugu lehenik begiak eta denbora gehiagoz mantentzen dugu irudi horietan begirada. Iragarkigileek ongi dakiten bezala, ikusleek interes gehiagoz begiratzen dituzte koloretan egindako iragarkiak. Koloreen konbinaketek ere garrantzi handia dute. Kolore konbinaketa sinpleak erabiltzen dira salmentan. Horiaren eta beltzaren arteko konbinaketa, adibidez, oso erabilia da. Koloreak eta koloreen konbinaketak merkataritzan, jantzietan, autoetan, etxeen dekorazioan eta artearen munduan erabiltzen dira, baina terapian ere bai. Kromoterapeutek diotenez, adibidez, kolore berdea ez da ona malenkonia dutenentzat, kolore arrosak gaizkileak erlaxatzeko balio du, edo kolore laranjak digestioa errazten du. Gorriz margotutako gela batean denbora azkarrago iragaten dela esaten da. Koloreek badute zerikusia soinuen hedapenarekin ere; adibidez, txuriz margotutako gelan soinuak ozenkiago entzuten omen dira, kolore ilunez margotutako gelan baino. Ikusmenaren munduko elementuak ez dira bakarka hartzen; osagai guztiek dute elkarrengan eragiteko, elkar aldatzeko eta definitzeko gaitasuna. Kolore bat distiratsuagoa edo itzaliagoa izango da, ondoan jartzen zaio kolorearen arabera; kolorearen tonua ere, ondoan duen kolorearen tonuaren arabera aldatzen da. Kolore beroak eta kolore hotzak bereizten ditugu, guregan sortzen dituzten sentipenen arabera. Kolore beroek (gorriek edo gorriztatuek) objektuak hurbildu egiten dituzte, eta tenperaturari dagokionez, berotasun inpresioa ematen dute. Kolore hotzek (urdinek edo berdeek) objektuak aldendu egiten dituzte eta freskotasun inpresioa ematen dute. Kolore beroak eta hotzak bereizten diren bezala, argi beroak eta hotzak ere bereizten dira. Argi urdinak eta berdeak dira hotzak, eta argi gorriak edo gorristak dira beroak. Eskalaridagokionez ere, ez dago handirik txikirik gabe. Objektu bat handia agertuko zaigu, ikusmen eremua estutu eta objektua fokatzen badugu; objektu bera txikia irudituko zaigu, ikusmen eremua zabaldu eta objektua testuinguru zabalean kokatzen badugu. Ikusten ari garen objektuaren ondoan jartzen dugun objektuaren tamainak ere ere garrantzi handia izango du. Eskalak ezartzeko erreferentzi unitate bezala giza gorputza erabiltzen da arkitekturan. Giza gorputzaren neurria erabiltzen da sabaiaren, atearen edo leihoaren altuera ertainak finkatzerakoan. Eskala ezartzeko faktore garrantzitsuena gizakiaren beraren neurria da. Erabili behar ditugun objektuen erosotasuna gizakiaren atalen tamainara egokituak egotearen araberakoa da. Serieko produktuen ekoizpena neurri ertaineko gizakiari begira egina dago: ateak, komunak, oheak, autoak, bainerak eta abar. Arkitekturan, pinturan edo eskulturan, “Urrezko Proportzioaren Araua” errespetatzen badu artistak, ikusteko atsegingarriak gertatzen dira hark sortutako artelanak. “Urrezko ebaketan” edo “urrezko proportzioan” laukia bi zatitan banatzen da: zati txikienak handienarekiko duen proportzio bera du zati handienak lauki osoarekiko. AB segmentuaren urrezko ebaketa aurkitzeko, B puntuan BC lerrozuta altxatzen da. BC lerroa ABren erdiaren berdina da. C eta A puntuak elkartzen dira. C-tik arku bat trazatzen da, erradiotzat CB duena, eta AC lerroa S-n ebakitzen duena. A-tik AS erradioko arku bat trazatzen da, AB lerroa T puntuan ebakitzen duena. Puntu honek AB lerroa bi zatitan banatzen du, urrezko proportzioaren arabera: TBk ATtrekiko duen proportzioa du ATk ABrekiko. Plano errektangeluar batean puntu indartsuak aurkitzeko, errektangeluaren alde nagusia eta txikia Urrezko Proportzioaren arabera zatitzen dira. Puntu horietan aldeekiko paraleloak diren lerroak trazatzen dira. Ebaketa puntuak dira puntu indartsuak. Puntu indartsu horietan kokatzen dira interesguneak. Adibidez, zerua azpimarratu nahi badugu irudian, hodeiertzaren lerroa koadroaren beheko herenean kokatuko dugu; lurra azpimarratu nahi badugu, hodeiertzaren lerroa goiko herenean kokatuko dugu. *** Ikusmen mezuaren sintaxia *** Dondisek dioen bezala, ikusmenezko mezuen joskerak hiru adierazpen maila agertzen ditu.Errepresentazioaren maila: ingurunetik, errealitatetik eta esperientziatik informazio zuzena jasotzen dugu. Adibidez, oreinaren errepresentazioa ingerada batez identifika daiteke.Abstrakzioaren maila: abstrakzio prozesuan berezitasun esentzialak bakarrik hartzen dira kontuan; oinarrizko ikusmen elementuetara biltzen da ikusmenezko mezua; destilatze prozesu baten antzekoa da. Konposaketaren egiturazko indar ezkutuak erabiltzen ditu abstrakzioak; ikusmenezko oinarrizko osagaiak erabiltzen dira errepresentazio abstraktoan. Errealitatearen espezifikotasuna albora uzten du abstrakzioak, errepresentazio abstraktua orokorra eta biltzailea baita. Maila abstraktuan errepresentatzeko ikusmeneko datu objektiboak eta ezagunak destilatu egin behar dira. Errepresentazio abstrakturako errealitatea minimoetaraino sinplifikatzea beharrezkoa da. Adibidez, pintore abstraktuek hautsi egiten dituzte poliki-poliki errealitate objektiboarekiko loturak.Sinboloen maila: gizakiak sortu duen sinbolo kodetuen maila da. Adibidez, hizkuntza eta zenbakiak. Ikusmenezko xehetasunak guztiz eskematizatzen dira. Sinboloak, eraginkorra izateko, ezin du informazio xehetu asko eduki, ikusi eta ezagutu ezezik, oroitu eta birproduzitu egin behar baita. Baina, zenbat eta arbitrarioagoa izan sinboloa, intentsitate gehiago erabili beharko da ikuslearen buruan sartzeko. Erlijioaren, folklorearen eta negozioen munduan sinbolo ugari erabiltzen da, irudietan oinarrituak egotean hitzek baino indar gehiago dutelako (Dondis, 1976). Kontrastea:Prägnanzen legeko forma ona ez da simetriaz edo orekaz bakarrik lortzen; zorrozketaz edo kontrastez ere lor daiteke. Giza organismoak armonia, sosegua eta oreka bilatzen ditu, alde batetik; baina, bestalde, bereizketa eta ebazpen premia handia ere badu pertsonak etapremia hori asetzeko ahalbide handiak eskaintzen dizkio zorrozketak.Gehiegizko orekaren aurrean kontrastea, desoreka eta astindua behar dira, gizakiaren arreta erakartzeko. Sentimen esperientzia aberatsak behar ditu. Argitasun gabeziak bakarrik ez du blokeatzen ikusmena. Gure ingurune guztia gris tonu berean balego, ezingo genuke ikusten duguna bereizi. Tonuen kontrastea argia bezain beharrezkoa da ikusmen prozesuan. Orekak ez dauka derrigorrez simetrikoa izan beharrik; elementuen pisua asimetrikoki ere doi liiteke. Ikusmenezko azalpen argi eta egoki bat lortzeko, nibelaketaren edo zorrozketaren, orekaren edo kontrastearen arteko aukera egin behar da. Tarteko aukerak anbiguoak eta frustratzaileak gertatzen dira; estetikoki itsusiak eta mezuaren aldetik nahastaileak. Diseinu orekatu asko aspergarriak dira, ikusmenak kitzikapena eta kontrastea eskatzen baititu sarritan. Behatzailearen arreta kitzikatu eta erakarri dezake kontrasteak. Adibidez, zerbaitek handi itxura hartzea nahi badugu, jar dezagun gauza txiki baten ondoan. Bizitzak, Rembrandten koadroek bezala, argitzal eta kontraste asko du; tirabiraz, desorekaz eta erritmoz osatutako prozesu naturala da bizitza. Adibidez, amodioaren eta gorrotoaren arteko kontrastea. Amodioa kurbaz, ingerada zirkularrez, kolore beroz, egitura bigunez eta proportzio orekatsuz adierazten da; gorrotoa, berriz, angeluz, ingerada zuzenez, kolore erasokorrez, egitura zimurrez eta proportzio ezberdinez adierazten da. Artea ere, bizitza bezala, kontrasteaz asko baliatzen da. Adibidez, koloreak beroen (gorri-horiak) eta hotzen (urdin-berdeak) erabilerak sortutako kontrastea. Kolore urdin-berdeak distantziak indikatzeko erabiltzen dira; gorri-horiak, hedakortasuna adierazteko. Ingeraden kontrastea ere sarritan erabiltzen da, behatzailearen arreta erakarri nahi denean; horretarako, ingerada irregularrek eta aurrikuskaitzak erabiltzen dira, sarritan, ingerada erregularren ordez.  5. 11. Sedukzioaz Sedukzitzaileak zirrarak eta sentimentuak sortzearen bidea aukeratzen du, arrazoiaren bidea erabili ordez. Arrazoia kritikoa da; sentimentuak eta zirrarak berriz, akritikoak dira. Seduzitzaileak bere nortasunaren alderdi bat isolatzen du (edertasuna, boterea, dirua...) eta hartara bideratzen du atzipetu nahi duenaren arreta; bere sedukzio-interesen kontra doazen alderdiak, berriz, mozorrotu egiten ditu. Seduzitzailearen estrategia, metonimian oinarritzen da: pertsona baten edo bere ingurunearen alderdi batekiko atxikimenduan oinarrituta, pertsona osoarekiko atxikimendu lortzen saiatzen da: “ Sedukzioa metonimiaren garaitzapena dela esan liteke, pertsona batekiko atxikimendu osoa lortzen baitu, pertsona horren zati batekiko atxikimendutik abiatuta”(Ferrés, J. 1996: 76). Seduzituaren emozio eta sentimentu akritikoei dei egiten die seduzitzaile onak; horrela, seduzitzailearen errealitatearen zati baten kualitateak seduzitzailearen errealitate osoari egozten zaizkio; modu horretan, emozioen sare akritikoan harrapatuta, seduzitzailearen irudia osotasun absolutu bezala bizi izaten du. Sedukzioa gertatuko bada, beraz, alde batetik, arrazoimenak lozorroan sartu behar du, eta bestaldetik, pentsamendu primarioak zati baten edertasunetik osotasunaren edertasunerako jauzi metonimikoa eragin behar du. Gaitasun kritikoa lozorroan sartzean, emozioek eta sentimentuek indarra hartzen dute. Horrela bakarrik gerta daiteke sedukzioen gertatzen den desbiderapena, besterentzea eta identitate pertsonalaren edo nortasunaren galera (se-ducere: bidetik aldendu, desbideratu). Seduzituak seduzitzailearen alderdi baten balioa haren osotasunari egozten dio. Adibidez, irratiko esatari baten ahotsa atsegin izanik, ahotsaren edertasuna haren izaera osoari egozten dio entzuleak; errealitatearekin bat ez datorren esatariaren irudi bat eraikitzen du entzuleak. Adibide honen harira dator J. Ferrések dakarren gertaera hau: “ Estatu Batuetako irrati kate handi bateko arduradunak ahotsaren bidez bakarrik ezagutzen zuen emakume bat kontratatu zuen. Irratian astebete egin zuenerako hamar ezkontza-eskaera jasoak zituen. Esatariaren ahotsean oinarrituta, errealitatearekin bat ez zetorren emakumearen irudi bat eratu zuten entzuleek. Emakumea oso handia eta gizon itxurakoa zen eta bizitza errealean ezkontidea aurkitzeko zailtasun handiak zituen”(Ferrés, J. 1996: 79).J. Ferrések dioen bezala, sedukzioak bi fase balitu bezala gertatzen dira gauzak. Lehen fasea errealitatea zatitan deskonposatzen duen fase zatikatzailea litzateke; fase honetan, seduzitzailea bere aspektu positiboak nabarmentzen eta negatiboak ezkutatzen edo mozorrotzen saiatzen da. Bigarren fasean, alderdi positiboen balioak osotasunari egozten dizkio seduzituak; alderdi positibo batzuen kualitateak osotasunari egozten saiatzen den transferentzi berreraikitzailearen fasea litzateke. Bigarren fase honetan, pentsamendu kritiko analitikoa alde batera utzi behar da; pentsamendu primario eta akritikoak bakarrik ahalbidetu baitezake horrelako transferentzi globalizatzaile bat. Sedukzioaren joko mozorrotzaile honetan objektuaren idealizazioa eta gehiegizko estimazioa gertatzen da; subjektuaren idealaren tokia hartzen du objektu idealizatuak. Horrela, objektuarengan bere buruaren ideala aurkitu nahi izango du seduzituak. Seduzituaren desira inkontzienteak asetzeko gai agertu behar du objektuak. Kontzientzia lozorroan sartzeko eta sedukzioa errazteko, musika iradokitzailea, paisaia liluragarriak, jantzi erotikoak edo gastronomia afrodisiakoa sarritan erabiltzen dira; jakina, seduzitu nahi denaren errepresentazioa nagusiki ikusmenezkoa, entzumenezkoa edo zenestesikoa den jakin beharko du seduzitzaileak, bere estrategia planteatzerakoan. Ikusmenaren nagusigoa duen batentzat, irudi batek mila hitzek baino gehiago balio dezake, baina entzumenaren nagusigoa duen batentzat, irudia musikari erantzia badoa, askoz ere gehiago balioko du oraindik. Sarritan, film bat ederra iruditzen zaigu, bertan agertzen diren paisaiengatik, baina are ederragoa, laguntzen dion musikarengatik. Solasaldi bat guztiz arrunta eta aspergarria gerta dakiguke, ingurune hits batean entzuten badugu; solasaldi bera, ezin ederragoa irudi dakiguke, paisaia eta musika eder batez lagundua badoa. Beste hitz batzuez esanda, ezer esatekorik ez duenak nahikoa du abestearekin; musikari esker, behin eta berriro errepika liteke lelo bat, entzulea aspertu gabe. Komunikatzaile onak entzulea edo ikuslea seduzitzen dakitenak dira; forma eta irudia maneiatzen dakitenak. Irudien eta formen liluraren garaian gaude: irudi eder bat gauza eder baten irudia dela pentsatzen da. Irudi ederraren atzean errealitate ederra gordetzen dela sinesten dugu. Iragarkian agertzen diren irudi eta soinuen edertasuna iragartzen den produktuari egozten zaio. Horretarako, kameraren mugimenduaz, koloreen konbinaketaz eta musikaren erakarpenaz baliatuko dira iragarkien profesionalak; adimena lozorroan sartzean eta zirrarak borborka jartzean datza kakoa. Hori lortuta gero, hitzez esaten denak ez du hainbesteko garrantzirik. Hori izaten da demagogoen edo masen seduzitzaile handien estrategia. Mass-medietako iragarkigileek errealitatea zatikatu egiten du, alderdi positiboak azpimarratzeko eta negatiboak mozorrotzeko. Ikusleak, berriz, errealitatearen zati batean oinarrituta, emozioen lehentasunari esker, globalizatu egiten du. Arrazoimenari oporrak ematen zaizkio eta errealitatea distortsionatu egiten da (Ferrés, J. 1996). Errealitatea ezin dezakegu zehazki analiza, irudimena ere aldi berean aztertu gabe. Ezingo genuke esan irudimenean errealitatea islatzen ez denik, baina irudimenak errealitatea baldintzatzen ez duenik ere ez. Gure barne irudiek eragin nabaria dute errealitatearen eraikuntzan: harreman zuzena dago gure barne irudien eta gure errealitatearen ikuskeraren artean. Alde batetik, gizakiaren jarduera errealitateaz dituen irudietan oinarritzen da. Bestalde, irudi horiek medietan oinarritzen dira, mediak baitira gogamen irudien eraikitzaileak. Begirada arrotz eta interesatu batez mundua eraikitzera eraman dezakete gizakia komunikabideek. Errealitatea kategorizatzeko eta eraikitzeko duen moduan oinarrituta hartzen ditu erabakiak gizakiak (Kelly). Horregatik, errealitateaz ematen den informazioak eta errealitatea kategorizatzeko moduak eragin erabakigarria du gizakiaren erabakietan. Gizakiaren eraikuntzetan eta sinesteetan eragiten bada, haren desiretan eta erabakietan ere eragingo da. Izan ere, besteengan boterea eta kontrola edukitzeko biderik eraginkorrena errealitatea sailkatzeko kategoriak haiei ezartzea baita. Errealitatea ikusteko duten modua ezartzen dutenena baino botere handiagorik ez dago. Informazio bat eman aurretik, testuinguru egokia sortu behar izaten da. Irudiak ez dira errealitatearen errepresentazio soil bezala hartzen, errealitatea bera bezala baizik. Irudiak ez du errealitatea islatu bakarrik egiten, errealitatea sortzen ahalegindu ere bai baizik Komunikabideen bidez egiten den sedukziorako bitartekoen artean aipatzekoak dira: irudiaren gaztetasuna, ezaugarrien edertasuna eta kameren aurrean egoten edo aktuatzen jakitea. Batzuetan gertatu izan da pertsonaia publiko batek irrati bidez telebista bidez baino irudi hobea ematea, hitz egiteko trebetasun handia eduki arren eta arrazoi sakonak ematen asmatu arren, kameraren aurrean egoten edo mugitzen ez dakielako. Alderantziz, kameren aurrean ongi mugitzen dakienak, gaztetasun dinamikoa eta desinhibitua agertzen duenak, besoak eta eskuak ongi mugitzen dakienak, hitz etorri gutxiagorekin ere bere buruaren irudi positiboagoa eman dezake. Kontua da, komunikabideetako seduzitzaileek, errealitatearen analisia egitean, ongi bereizten dituztela alderdi positiboak eta alderdi negatiboak. Eta behin hori eginda gero, alderdi negatiboak mozorrotzera eta positiboak nabarmentzera zuzentzen dituztela beren ahalegin guztiak. Eta esan beharra dago, oso ugariak direla errealitatearen alderdi batzuk mozorrotzeko, eta beste batzuk nabarmentzeko teknikak. Errealitatearen distortsio teknika hauetan benetan adituak dira seduzitzaileak. Adibidez, hautagaitzat aurkeztu behar duzun pertsonaia txikia bada altueraz eta haren fisikoaren alderdi hori mozorrotu nahi baduzu, jarraian agertzen direnak bezalako neurriak har ditzakezu: eserleku altu batean eserrarazi; mahai baxu batean jarri; lehiakide garai baten ondoan zutik jarri ez; hauteskunde karteletarako argazkian besteen ondoan atera behar badu, zerbaiten gainean jarrita aterako diozu argazkia. Gaur egungo mass-medietako komunikazioan, irudietan eta emozioetan oinarrituriko sedukzioak aurre hartu dio diskurtsoan eta arrazoietan oinarritutako persuasioari. Diskurtsoa entzulearen kontzientzia esnatzera doa; sedukzioak, berriz, arrazoimenaren kontrolari ihes egin nahi izaten dio. Bere erosle potentziala atzipetu nahi duen iragarkigileak, saldu nahi duen produktuaren irudia sortu behar du lehenik; hori eginda gero, erosle potentzialaren buruan toki berezi bat eman behar dio produktuari. Iragarkigilearen egitekoa, produktu berria bezeroaren produktu ezagunen zerrenda laburrean sartzea da; erosketa bat egitera doanean, lehenik burura etorriko zaizkion marka fidagarrien zerrendan agertzea, hain zuzen ere. Produktua eroslearen buruan kokatu nahi bada, irudi eta identitate definitu bat eman behar zaio; bezeroak pentsatu behar du, prokduktua eskuratuz gero, hari egozten zaion identitatea edo bereizgarriak bereganatuko dituela. Iragarkigileak ez du argudio arrazionalik erabiliko, argudioek entzulearen jarrera hausnartzailea esnaraziko luketelako. Bide emozionala erabiliko du, argudio arrazionalak erabiliz gero bezeroaren buruan kontraesanak sortarazteko arriskua dagoelako (Ferrés, J. 1996). Publizitatea produktuak saltzera baino gehiago balioak saltzera zuzendua dago. Balio saltzaile bezala indar gehiago du publizitateak, produktu saltzaile bezala baino. Iragarki bat ikusten duenean, ikuslea berehala konturatzen da produktuak saldu nahi zaizkiola, baina balioen salmentaz ez da konturatzen; horregatik, ikuslea defentsarik gabe harrapatzen du publizitateak, eta berehala irensten ditu iragarkien bidez heltzen zaizkion balioak.  ****** 5. 12. Ez-berbazko komunikazioaren funtzioak ****** 1. Komunikazioaren helburuetako batintimitateasortzea da. Intimitatearen funtzioa berez irteten da elkarreragin afektiboetan. Adibidez, maiteminduek intimitatea nahi izaten dute; horretarako, ingurumunduko zaratatik ihes egiten dute. Maitasunak elkarrengana hurbiltzen ditu pertsonak; maite diren pertsonek begiradak eta ukituak trukatzen dituzte elkarrekin. Intimitatearen funtzio hori ukitu goxoen bidez, begirada samurren bidez, ahots eztiz, musika erromantikoa erabiliz edo argi nahiz kolore beroak erabiliz bete liteke. Pertsona batekikoatxikimenduaadieraztea beharrezkoa da harekiko nolabaiteko intimitatea lortu nahi badugu. Ez-berbazko hizkuntzaren bidez adierazitako atxikimendu eta konfiantzari dagokionez, LaCrossek (1975) jokaera atxikikitzaileek eta ez-atxikitzaileek dituzten efektuak aztertu zituen. Jokaera atxikitzaileen artean hauek sartu zituen: irribarre egitea, buruaz mugimendu baieztatzaileak egitea, eskuen keinuak, %80ko ikusmen kontaktua, sorbalden norabidearen angelu zuzena (0º) eta gorputzaren aurreranzko makurdura (20º). Jokaera ez-atxikitzaileen artean hauek sartu zituen: % 40ko ikusmen kontaktua, gorputzaren angelu etzana (0º), 30º-ko sorbalden norabide angelua, eta irribarrerik, buruaren mugimendu baieztatzailerik eta keinurik eza. Emaitzen arabera, jokaera atxikitzaileak erabili zituzten aholkulariak pertsuasiboagoak bezala ebaluatuak izan ziren, jokaera ez-atxikitzaileak erabilti zituztenak baino. Gainera, subjektuei galdetu zitzaien zergatik zen aholkulari bat persuasiboagoa, eta gehien aipatzen zituzten jokaerak, ikusmen kontaktuaren iraupena, irribarrea eta keinuak izan ziren (Musitu,G., 1993:119). Timney eta Londonen (1973) arabera, pertsuaditzaileek pertsuadituak baino denbora gehiago iragaten zuten besteari begiratzen. Begiradaren norabidea zen konfiantza eta zalantza gehien bereizten zituen aldagaia (Maslow, 1971). Konfiantza situazioan hitz egiten zuenak etenik gabe gordetzen zuen ikusmen kontaktua; zalantza egoeran hitz egiten zuenak kamerari begiratu ere ez zion egiten ia. Schereren arabera (1978), hitz egiten ari denaren begiradaren kontaktua zenbat eta iraunkorragoa, bere entzulearengan jarrera aldaketa are eta nabariagoa izango da. Pertsuasio maila ez da hizlariaren adimenaren, iritzien edo gaitasunaren araberakoa izaten, hark konfiantza gehiago edo gutxiago agertzearen araberakoa baizik. Abots tonuari dagokionez, subjektu pertsuasiboenak tonuen aldaketa asko egiten dituztenak dira; tonu beroak, lasaiak, adierazkorrak eta atseginak erabiltzen dituztenak: “ High rate with high pitch variety produced considerably higher competence ratings than the combination of high rate and low pitch variety. By itself, pitch variey was also positively related to perceived competence” (Berger, 1994: 486). Gorputzaren jarrerari dagokionez, gorputzaren jarrera irekiagoak dituztenek, hau da, besoen eta hanken jarrera irekiak dituzten komunikatzaileek iritzi aldaketa handiagoak eragiten dituzte, jarrera itxiak dituztenek baino (McGinley, 1975), ikerketa guztiek hori egiaztatu ez badute ere. Solaskidearekiko harremanetan atzeraelikadurak duen garrantziari dagokionez, jarrera mimetikoaren erabileraz lortzen den atzeraelikadura oso eraginkorra da norbaitekiko komunikazioa estutu nahi denean. Jarrera mimetiko horretan, batek egiten duen guztia egiten du besteak ere; bi pertsonen arteko adostasun osoaren adierazgarri da mimetismoa; bestearen keinuak imitatzen dira, besteak sinpatikotzat har gaitzan; baldintza gabeko onarpenaren edo maitasun mugagabearen adierazpena da. Bi lagun intimoen artean, adibidez, senar-emazteen artean, mimetismo inkontziente bat ager daiteke: ibili, gelditu, eseri, dena berdintsuki egiten dute. Beste batekin elkarrizketa sakon batean murgildua bazaude eta hura zure interesera egokitzea nahi baduzu, imita itzazu zure solaskidearen keinu positiboak; horrek, aldarte oso onean jarriko du, bere ikuspuntua ulertzen duzula sentituko baitu. Ireki eta distentsionatu egingo da. Talde bateko kideak eserita daudenean, iritzi bera dutenek jarrera berdintsua hartzen dute esertzerakoan. Iritziz aldatzen denean pertsona bat, gorputz jarreraz ere aldatu egiten da. Bi pertsona oso laguna direnean, eduki konkretu bati buruzko eztabaida edo desadostasuna dutenean ere, sarritan gorputz- jarrera berdintsua hartzen dute; jarrera berdintasun horrek beren arteko harremanari buruzko sakoneko adostasuna agertzen du. Talde batean eztabaida nagusitzen denean, bertako liderrak azpitalde batekiko adostasuna ager dezake gorputzaren zati batekin, eta beste azpitalde batekiko adostasuna gorputzaren beste alderdi batekin. Hitz batean esanda, besteek hartzen duten jarrera berdintsua hartzeak adostasuna agertzen du; besteek agertzen duten gorputz-jarreraren kontrako jarrera hartzeak desadostasuna agertzen du. Pertsonek beren artean benetako komunikazio bat dutenean, hitzen gainetik, gorputzaren mailan islatzen den erosotasun eta ongizate bat agertzen da. Inkontzienteki gertatzen den jokaeraren agerpen hau maila kontzientean ere eragin daiteke. Baina zer egin horretarako? Lehenik, solaskidearen erantzunak detektatu behar dira, eta gero, harekin sintonizatzen saiatu behar da, jokaeraren mimetismo moduko bat lortzeko. Solaskidearekin sintonizatzeko erabil daitezkeen teknikak: haren gorputz jarrera eta mugimenduak islatu, maila berean ezarri komunikazioa (bestea eserita badago, zu ere eserita; bestea zutik badago, zu ere bai), obsesiorik gabe begietara begiratu, bestearen errepresentazio sistemarekin kontaktatu, harekiko distantzia erosoa hartu, arnasketaren erritmoa egokitu bestearengana; ahotsaren tonua, ozentasuna, erritmoa, modulazioa eta tinbrea solaskidearengana egokitu eta hark esandako hitz eta esaldiak errepikatu. Hizkuntzaren moldaeraren teoriaren arabera ere, pertsonak batzuetan bere solaskidearengana egokitzen ditu hizkuntzaren azentua, abiadura eta kodea (hertsia edo landua). Moldaera horri esker, solaskidearekiko elkartasuna adierazten du. Bere identitate berezia azpimarratu nahi duenean, berriz, alderantzizko jarrera hartzen du: “ The speech accommodation theory seeks to explain why persons sometimes adjust various attributes of their speech (accent, dialect, and rate) so that they become more similar or converge and why persons sometimes show divergence on such speech attributes. In general, convergence represents an effort to build solidarity, whereas divergence may represent an effort at asserting a unique social identity”(C. Berger, 1994: 490). Sintonizazio teknika horiek eskuratzea oso urrats garrantzitsua da ahozkoa ez den hizkuntzaren menderakuntzan. Solaskideak naturaltasunez hartzen du guk bere jokaera islatzea. Botere izugarri du jokaeraren islapenak, norbaitekiko harremana hasi edo sakondu nahi dugunean. Gure solaskideak kalibratu eta haiekin sintonizatzea lortu dugunean, rapporta deituriko harreman edo enpatia egoera berezia lortzen dugu. Rapportean egotea, emozio berberean sintonizatzea da. Komunikaziorako ez da nahikoa bestearen jarrera eta keinuak mekanikoki islatzea; gure mundutik irten eta beste pertsonaren mundu ereduarekin izpirituz kontaktatzea lortu behar da. Elkarrekiko sintonian edo elkarrekin rapportean bizi diren pertsonek edo elkarrekin ongi konpontzen direnek elkarren antza hartzen dute sarritan fisikoan ere; elkar imitatzen duten keinuak egiteak eta elkarren jarrerak imitatzeak eraman ditu antzeko ezaugarri fisikoak edukitzera. Imitatzen dugun pertsonaren gorputz jarrerak eta keinuak eskuratzen ditugu, eta imitatzen dugun pertsonaren sudurraren luzera edo forma bezalako bereizgarriak geureganatzen ditugu.  2. Komunikazioaren beste funtzio batkontrol sozialaridagokiona da. Funtzio hau ez da intimitatearena bezain espontaneoa; pentsatuagoa eta intentzionatuagoa da. Funtzio hau betetzean, ez da sarritan berbazkoa ez den jokaeraren eta afektuaren arteko egokitzapenik ematen; jokaeraren eta benetako sentimenduaren arteko desadostasuna gertatzen da sarritan; adibidez, maite ez dugun agintari bati irribarre egiten diogunean. Berbazkoa ez den jokaeraren bidez eragiten den kontrol soziala beste pertsonen iritzi eta jarrera aldaketaz edo pertsuasioaz arduratzen da. Mehrabian eta Williamsen (1969) arabera, subjektuen pertsuasioaren pertzepzioa aldagai hauekin esanguratsuki erlazionaturik agertzen da: a) hitz egitearen ozentasuna; b) hitz egitearen abiadura; c) aurpegiaren jarduera; d) keinuen abiadura; e) komunikazioa zuzentzen zaion pertsonarekiko ikusmenezko kontaktua. Atzeraelikadura positibo zein negatiboak izan daitezke bestearengan kontrola eragiteko bitarteko eraginkorrak. Atzeraelikadura negatiboa jasotzen duten hizlariek esanguratsuki soltura gutxiago agertzen dute, atzeraelikadura positiboa jasotzen dutenek baino (Musitu,G., 1993:120). Hitzezkoak ez diren atzeraelikadura eraginkorrenak, ikusmen kontaktuaren gehitzea, irribarre egitea eta buruaren mugimendu baieztatzailea dira.  3. Komunikazioaren arloan,iruzurraren funtzioakere garrantzi handia du. Egia esatea bezain garrantzitsua gerta daiteke egia gordetzea; zirrarak agertzea bezain garrantzitsua, zirrarak mozorrotzea. Egiaren eta gezurraren arteko, agerpenaren eta ezkutatzearen arteko dantza honetan, pertsona baten sinesgarritasuna dago jokoan. Dakigun bezala, mezu baten sinesgarritasuna handitu egiten da hizlariak hitz egitean entzulearen begietara zuzenki begiratzen badu. Hala ere, distantzia laburrera izandako harremanetan erlaziorik ez da ikusi pertsuasio gaitasunaren eta begi kontaktuaren iraupenaren artean artean. Distantzia handiagora izandako harremanetan, berriz, begi kontaktua gehitzen zuten gizonak pertsuasio gutxiagokotzat jotzen ziren, begi kontaktu gehiagoko neskak pertsuasibotzat jotzen ziren bitartean: “At close distances, there was no relationship between amount of eye contact and perceived persuasiveness for either gender; however, at a greater distance, males who increased eye contact were judged less persuasive, whereas females who increased eye contact were judged more persuasive” (Berger, C.R., 1994: 487). Ingurumaririk gabe edo abiadura handiz hitz egiteak ere sinesgarritasuna handitu egiten du. Honela, minutuko 190 hitz ahoskatzen dituenak 110 hitz ahoskatzen dituenak baino sinesgarritasun gehiago izango du. Adibidez, John F. Kennedy hizlari ontzat zeukan jendeak, minutuko 300 hitz esaten zituelako. Honela dio Charles Bergerek: “Several studies have examinated the relationship between speech and evaluations of the persuasiveness of a source. Miller, Maruyana, Beaber, and Valone (1976) and Apple, Streeter, and Krauss (1979) both reported that fast-talking persons were judged more persuasive than slow talkers. In addition, Brown, Strong, and Rencher (1974) found that higher rates of speech produced increased ratings of speaker competence” (1994: 486). Komunikatzailearen ez-berbazko jokaera gehitu egiten da bere pertsuasio gogoa gehitzearekin batera; eta mezu baten pertsuasio maila komunikatzailearen ez- berbazko jarduera mailarekin korrelazionaturik agertzen da. Entzuleak pertsuaditu nahi dituen hizlariak haiekiko ze distantzia hartu beharko lukeen aztertzen hasita, zera ikusi da: hizlaria entzulearengandik zenbat eta hurbilago egon, pertsuasio sakonagoaren inpresioa sortarazten du harengan. Darwinek bereizi zituen jadanik borondateak kontrola ditzakeen mugimenduak eta borondatearen kontrolari ihes dagiotenak. Freudek ere esan zuen, ikusteko begiak dituenarentzat eta entzuteko belarriak dituenarentzat, ez dagoela sekretu bat gorde dezakeen gizakirik. Ezpainekin isiltasuna gordetzen badu, besoen, eskuen, zangoen edo aurpegiaren bidez hitz egingo du. Goffmanek (1959) ere, deliberatuki ematen diren adierazpenak eta espontaneoki emititzen direnak bereizten zituen. Pertsona baten asmo kontzientea auzitan jar dezakete haren adierazpen inkontzienteek. Ekman eta Friesenen (1969) arabera, Mendebaldean, jendea, oro har, bere gorputzaren jokaeraz baino kontzienteago da bere aurpegiaren hizkuntzaz (Musitu,G., 1993:121). Ondorenez, jendeak aurpegiko giharreen mugimenduak baino gutxiago kontrolatzen ditu bere gorputzaren mugimenduak. Horregatik, norbaitek beste norbait iruzurtzea edo atzipetzea nahi duenean, asmo izkutu horiek ez ditu bere aurpegiak salatuko, bere gorputzak baizik. Bestea iruzurtzen edo atzipetzen ari denak, arrakastaz kontrolatzen ditu aurpegiaren adierazpenak, baina gorputzaren beheko aldeko tentsioa ez du ezabatzen. Hitzezkoa ez den komunikazioa hautematean, alderdi ezberdinak batera hartu behar dira kontuan. Norbaitek bere zirrarazko egoerari buruz iruzurtu nahi gaituenean, kanal ezberdinen bidez elkarren artean kontraesankorrak diren mezuak bidaltzen dizkigu. Burua eta aurpegia nahikoa ongi kontrolatuko ditu eskuarki, baina hitzezkoa ez den informazio kontraesankorra gorputzaren beste zati batzuen bidez agertuko da. Ekman eta Friesenen arabera, bestearen gorputzaren agerpenetan arreta jartzen duten behatzaileek zehaztasun handiagoz ezagutzen dituzte benetako zirrarak, aurpegiaren edo buruaren agerpenetan arreta jartzen dutenek baino. Aurpegiak eta buruak errazago esaten dute gezurra, gorputzaren beste zati batzuek baino. Hitzezko informazioa eta hitzezkoa ez dena ezberdinak direnean, situazio gatazkatsu bat gertatzen da: Mehrabian eta Ferrisen arabera, zirrara bati buruzko iritzia formulatzeko garaian, aurpegiko adierazpenek emandako informazioa gehiago baloratzen da, hitzezko informazioa baino. Ekmanen arabera (1965), aurpegiko adierazpenek bizi izandako zirrara mota edo zirrararen edukia agertzen duten bitartean, gorputzaren agerpenek zirrararen edo afektuaren intentsitatea agertuko lukete. Mehrabianek (1971) komunikatzaile egiati eta gezurtien arteko aldeak aztertzen ditu: gezurtiek beren hitzezko agerpenean jartzen dute konfiantza, gutxiago mugitzen dira, beren gorputzaren jarreretan arreta gutxiago jartzen dute, hutsegite gehiago egiten dituzte hitz egitean eta egiatiek baino barre gehiago egiten dute. Egiazko eta gezurrezko adierazpenen eta ahots tonuaren aldaketen artean erlaziorik bazegoen aztertu ondoren, iruzur eta atzipetze situazioetan ahots tonua igo egiten dela egiaztatu zuten Ekman eta lankideek (Musitu,G.,1993:122). Oro har, atzipetu nahi duenak, esaldi negatibo gehiago eta garrantzi gabeko informazio gehiago ematen du; ahots tonu garaiagoa eta zalantzakorragoa darabil, begirada iheskorragoa du, hutsegite eta autoukiketa gehiago egiten ditu: bere burua ferekatu, igurtzi, hatz egin etab. Harreman intimoetan oso inplikatuak dauden pertsonek gaitasun gutxiago agertzen dute gezurren azpian gorderik dagoen egia detektatzeko; harremanetan inplikatzen doazen heinean, zailago gertatzen zaie beren bikote-kideak gezurra noiz esaten dien detektatzea. Gezurra detektatzeko aukera dutenean ere, gezurraren atzean gordetzen den informazioa zehazteko gai ez dira. Informazioa gordetzeari dagokionez, emazte asebeteek asebetegabeek baino gehiago gordetzen dituzte beren sentimendu negatiboak (Musitu, 1993:135). Denbora luzez elkarrekin bizi diren bikoteek berbazkoak ez diren komunikazioetan hobeto moldatzen dira, denbora laburrez elkarrekin bizi direnak baino. Emazteek epaileek baino hobeto deskodetzen dituzte beren senarren aurpegi adierazpenak. Bestea iruzurtzeko garaian, jendeak nahiago du informazioa gordetzea, hari buruz gezurra esatea baino, askotan zaila baita gezurraren xehetasunez oroitzea. Gezur edo distortsio bat harrapatzea erraza den bitartean, zailagoa da ezkutatze bat harrapatzea. Hitzezko mezua eta ez-berbazkoa kontrajarriak direnean, pertsona helduek ez- berbazko pistetan gehiago sinesten dute, berbazkoetan baino. Haurrek berbazkoetan gehiago sinesten dute. Berbazko pistak garrantzitsuagoak dira mezu abstraktuetan eta pertsuasioko mezuetan; ezberbazko pistakgarrantzitsuagoak dira, berriz, mezu afektiboetan eta jarrerazko mezuetan. Mezu denotatiboetan, berbazko alderdian sinesten da batez ere. Mezu konnotatiboetan, ez-berbazko alderdian sinesten da nagusiki. Adierazkortasunari buruzko sexuen arteko aldeari dagokionez, familia sistema tipikoetan, aurpegi adierazkortasun aberatseko emaztea eta adierazkortasun txiroagoko senarra aurkitu izan dira sarritan. “Women are more animated and expressive than men facially and gesturally and are more inclined to express positive emotions” (Burgoon, 1994: 247). Emaztekien artean bereizten hasita, berriz, haurrak dituzten emazteak, ez dituztenak baino adierazkorragoak agertzen dira (Musitu, 1993:150).  4. Komunikazioaren beste funtzio bat,estatusa agertzearenada. Goi estatusekoek jarrera erlaxatuagoa, ahots ozenagoa eta mugimendu hedakorragoak erabiltzen dituzte behe estatusekoek baino; goi estatusekoek burua tenteago eramaten dute, eskualde zabalagoa hartzen dute eta hain defentsiboak ez diren jarrerak hartzen dituzte.  Sedukziorako erabiltzen diren ez-berbazko baliabide batzuk     * Begirada zuzen finkoa, begietara edo gorputzaren eskualderen batera.     * Begietatik kokotzera edo beherago doan begirada intimoa.     * Aurpegi guztian zehar, begietatik kokotzerainoko soseguzko begirada       pausatua.     * Elkarri asko begiratu. Besteari begira egon, eta hark begiratzean,       begirada alboratu, burua makurtuz.     * Besteari begiratu, eta hark begiratzean, irribarre egin.     * Aurpegi adierazkorra erakutsi: maitekorra, animatua, interesatua eta       bizia.     * Solaskideari hitz egiten utzi. Entzutearen eta hitz egitearen arteko       proportzio orekatua gorde.     * Hitz egitean, ozenegi ez hitzegin, eta bestearen hizketaldiarekin       sinkronizatu.     * Buruaz onarpen mugimenduak egin.     * Bestearekiko orientazio zuzena eduki eta harengandik hurbil jarri.     * Bestea gorputzaren zati ezberdinetan eskuez ukitu: besoan, bizkarrean,       belaunean...     * Hitz egitean, besoen eta eskuen mugimendu irekiak egin, eskuahurrak       gorantz eta kanporantz irekiz.     * Begiratua izatea lortu, ilea ferekatuz, kokotza ukituz, gona txukunduz...     * Begi-ninien dilatazioz erantzun bestearen begiradari.     * Emakumearen sedukzio teknika: besteari begiratu, eta hark begirada       itzultzean, begiradari pixka batez eutsi, gero begirada desbideratu,       bekainak altxatu, burua astindu, ilea atzerantz bota, burua albora       okertu, eskuak garondora edo gerrira eraman, objektu zilindriko batez       jostatu edo zapatekin jostatu.     * Gizonen sedukzio teknika: bularra aurreratu, bizkarra zuzendu, kokotza       altxatu, eskuak gerrira eraman, oinaz emakumea seinalatu, erpuruaz       genitalak seinalatu, barre algara ozena egin, ozenki hitzegin.     * Bestearen keinu eta jarrerak imitatu.     * Beso eta hankak jarrera ireki eta erlaxatuan eduki.     * Besoen gurutzaketaren bidez bularrak nabarmendu (emakumeek).     * Alde bateko eskuaz, beste aldeko saihetsa laztandu.     * Besoak buruaren gainetik altxatu.     * Oin bat bestearen aurrean lerro zuzenean jarriz ibili, mehaken       mugimenduak nabarmenduz (emakumeek).     * Hatz erakuslea ezpain artera eraman.     * Eserita daoenean izterrak ferekatu.     * Musu mozorrotuak bidali solaskideari.     * Bestearengana hurbildu.     * Bestea ukitu.     * Ahots tonuaren modulatu.     * Norbere irudia hurbilago sentiarazten duten kolore beroen konbinaketak       erabili jantzietan, argietan eta dekorazioan.     * Janari afrodisiakoak eta usain erakargarriak erabili.     * Kurba, kiribil eta adornu asko duen grafia erabili.  Nagusitasuna erakusteko erabiltzen diren ez-berbazko zenbait jokaera     * Norbere tamaina handitzen duten jarrera eta keinuak egin.     * Bularra aurreratu, hanka bat aurreratu, burua tente eduki.     * Besoak mehaketara eraman.     * Besoak gurutzatuak baditu, erpuruak nabarmendu.     * Espazioan goialdeko eskualdeetan kokatu: aulki garaia, oholtza gainean,       aulkiaren bizkarralde garaia...     * Goitik behera, burutik oinetara begiratu besteari.     * Begirada finko iraunkorra zuzendu besteari.     * Ikusmenezko menderakuntza erakutsi: hitz egitean gehiago begiratu       besteari, entzutean baino.     * Besteak baino denbora gehiagoz hitzegin, hitz egiten gehiagotan hasi,       entzutean gutxiago begiratu.     * Solasari hasiera eman, solasaldian zehar eztabaidagai berriak atera.     * Solasaldian txandarik gorde ez.     * Bestea hitzegiten ari denean eskua altxatu, hatzak gorantz dituela eta       besteari ahurra erakutsiz.     * Solaskidearekiko distantziak norberak markatu. Distantziarekiko bestearen       igurikapenak bortxatu.     * Azkar hitzegin, gaia menperatuz bezala, zalantzarik gabe.     * Solaskidea ukitzerakoan norberak hartu iniziatiba.     * Ibiltzerakoan, bestea baino aurrexeagotik ibili.     * Idazkera handia eta garaia duen grafia erabili.     * Angeluak eta marra bertikalak dituzten irudiak erabili.     * Kolore hedatzaileko jantziak eta dekorazioa erabili.     * Urriak diren baliabideen erabilpenerako sarrera-giltza erakutsi       solaskideari.     * Dinamismoa eta adierazkortasuna erakutsi.     * Jarrera eta ahots erlaxatuak erabili, horrek norbere babesen jaitsiera       adierazten baitu.  * Distantzia markatzeko ez-berbazko jokaera batzuk *     * Bestearen jarrerarik ez imitatu. Bestearekiko sintonia agertzen duen       mugimendurik ez egin.     * Irribarrerik ez egin.     * Buruaz keinu ezezkorrak egin, bestea hitz egiten ari denean.     * Behetik gora, oinetatik burura, begiratu besteari.     * Ikusmen kontaktu gutxi eduki. Bestea hitz egiten ari denean, bestaldera       begiratu. Norberak hitz egitean, begirada galdu batez begiratu besteari.     * Bestearekiko distantzia gorde.     * Ozenki hitz egin, bestea hurbil badago ere.     * Norberaren eta solaskidearen artean mahaiak eta antzeko objektuak jarri.     * Besoak, hankak, eskuak, oinak eta hatzak gurutzatu.     * Usain arrotzak, higuingarriak edo kirasdunak erabili.     * Bestearengan eragin estresatzailea egiten duten koloretako jantziak       erabili.     * Kolore hotzetako jantziak eta dekorazioa erabili.     * Idazkera tentea edo alderantzikatua erabili grafian.     * Angeluak ugari erabili grafian eta marrazkietan.     * Hizki deslotua erabili grafian.  6. GRAFOLOGIAREN OINARRIAK Distraiturik gaudela egiten ditugun marrazkiek edo edozein eskuizkributan darabilgun grafiak eduki inkontziente asko azaleratzen dituzte. Marrazki edo eskuizkribu baten aurrean jartzen garenean, haietatik marrazkigilearen edo idazlearen nortasunaren bereizgarriak ezagutu nahi baditugu, irudien edo idatziaren edukiari baino gehiago begiratzen diogu irudia edo izkribua egiteko erabili diren formei: zuzenak, okerrak, tenteak, makurtuak, horizontalak, bertikalak, diagonalak, angelutsuak, kurbatsuak, luzeak, laburrak, lodiak, meheak, zorrotzak, kamutsak ... Marrazkiei buruz ari garenean, lerro zuzena nagusi bada, energiaren, gogortasunaren eta jarduera mentalaren adierazgarritzat har liteke. Kurbak badira nagusi, sentimendua arrazoiaren gainetik jartzen dela adieraz lezake. Zirkulu kontzentrikoek norbere arazoetatik irten ezina adierazten lezakete. Espiralak nartzisismorako eta obsesioetarako joeraren ezaugarri bezala interpreta litezke. Geziek, aiztoek, zuhaitz punta zorrotzek, ezpatek eta punta zorrotzeko beste marrazkiek besteengana zuzenduriko erasokortasuna adieraz lezakete. Kaxek, edalontziek, poltsek, otarrek, itsasontziek, makilek, euritakoek, pistolek, submarinoek eta ematutuaren edo zakilaren antza duten beste objektuen marrazkiek, sexuari buruzko kezkak adieraz ditzakete. Tronuen, armarrien, eskaileren eta koroien marrazkiak, nabarmendu nahiaren, goranahiaren edo botere nahiaren adierazgarritzat har litezke. Loreak premia afektiboen adierazletzat har litezke. Marrazkian animalia txikiak eta oldarkoiak agertzea ezkutuko erresuminaren adierazgarritzat har liteke; handiak eta erasokorrak badira marrazkiko animaliak, edozein autoritateren aurrean duen aurkakotzaren adierazgarritzat har litezke. Sugeen marrazkiak, berriz, barne-hersturaren eta instintuen errepresioaren agerpentzat jo litezke. Grafiaren azterketari ekiten diogunean, marrazkien interpretaziorako ematen diren irizpide asko baliagarriak dira. Marrazki handiak egiten dituenak bezala, hizki handia egiten duenak ere, modu oldarkoi eta hedakorrean erantzuten die inguruko presioei; hizki txikia egiten duenak, marrazki txikiak egiten dituenak bezala, autoirudi kaxkarra eta gutxiagotasun sentimenduak adierazten ditu. Marrazkien eta hizkien bertikalitate, horizontalitate eta diagonalitateari buruz ere, berdintsu hitzegin liteke. Bertikalitateak tentetasuna eta norberarengan zentratzea adieraziko lituzke. Horizontalitateak besteenganako orientazio handiagoa adieraziko luke. Diagonalitateak indar egonezina, joera subertsiboagoa adieraziko luke. Formari begiratzen badiogu, forma angelutsu eta puntazorrotzek, erasokortasuna eta norbere irizpideei eusten jakitea adieraziko lukete, bai marrazkietan, bai grafian; forma kurbatsu eta biribilek berotasuna, biguntasuna eta gizartekoitasuna adieraziko lukete, bai irudi grafikoan, bai irudi figuratibo edo abstraktuetan. Marrazkien eta grafiaren kokapenari begiratzen badiogu, orriaren goialdeak ideien, fantasiaren eta espiritualitatearen mundua adierazten du; grafiaren mailan ere, hizkien besoek mundu horixe bera adierazten dute. Orrialdearen behealdeak arazo konkretuen eta instintuzko bulkaden mundua adieraziko luke; grafiaren zangoei ere esanahi bera eman dakieke. Orriaren erdialdeari eta hizkien erdiko eskualdeari ere esanahi berbera ematen zaio: norberaren nortasunaren integrazioa adieraziko luke. Eta antzeko paralelismoak egin daitezke, marrazkien eta grafiaren presio, abiadura, lotura, etendura eta abarrei buruz ere. Hitz batean esanda, irudiaren edo marrazkiaren munduaz esandakoak balio du grafiari buruz hitz egiterakoan. Eta alderantziz ere, grafiari buruz esaten ditugunak, aplikagarriak izanen dira, neurri handi batean, marrazkiaren analisia eta interpretazioa egiterakoan. 6. 1. Idatziaren antolamendu orokorra Idazlan bat nola antolatua dagoen jakiteko, testua orrialdean nola banatzen den, zer-nolako marjinak dituen, irakurgarria den ala ez, zenbaterainoko zuzentasunez idatzia dagoen, proportzioak gordetzen dituen eta puntuazioaren kokaera zer-nolakoa den begiratzen da. 1. Testuaren banaketaridagokionez, hizkien, hitzen eta lerroen arteko distantziak aztertzen dira. Hizkien arteko distantzia normala idatziaren obaloen zabalera ertainaren neurrikoa da; elkarren alboko bi hizkien erdigune geometrikoen arteko espazioak obaloaren zabaleraren neurria eduki behar du. Distantzia hori baino txikiagoa baldin bada, idazkera kondentsatuaz hitzegin daiteke (Ikus eranskineko 1. eta 2. irudiak). Hizkiak elkarri erantsita edo gainjarrita baldin badaude, berriz, idazkera gainjarriaz hitz egin daiteke. Obalo baten zabalera baino handiagoa bada distantzia, idazkera espaziatua deritzo. Hitz bat bestearengandik bereizten duen distantzia normala bi obaloen zabalerari edo mbaten zabalerari dagokiona da; idatziaren obaloen batezbestekoaren bikoitza edom-en zabaleraren batezbestekoaren neurrikoa izan behar du (Ikus eranskineko 3. irudia). Lerroen arteko distantzia normala idatzi bereko erdiko eskualdearen altueraren boskoitza edo seikoitza izan daiteke; goiko eta beheko lerroetako hitzen zangoen eta besoen arteko trabatzeak eragotziko ditu distantzia horrek. Idatzi batean hizkiak kondentsaturik edo elkarri erantsita egiten dituenak besteekiko harremanetan bere subjektibitateari emango lioke garrantzia, eta barne-hersturaren agerpen izan liteke. Hizkiak bereizita agertzen badira, besteei leku asko uzten diela edo besteak gainbaloratzen dituela esan nahiko luke. “ Hizkien, hitzen eta lerroen artean subjektu bakoitzak uzten dituen espazio txuriek objektu errealekiko duen distantziaren berri ematen digute” (Vels, 1997a: 46). Hitzen arteko distantzia egokiak ideien antolamendu egokia adierazten du. Hitzak elkarrengandik gehiegi bereizita idazteak, erabakia hartzeak barne- herstura sortarazten diola adieraziko luke. Hitzak elkarrengandik hurbilegi idazteak beste pertsonekiko hurbiltasun premia adieraziko luke (Ikus eranskineko 4., 10. eta 11. irudiak). Honela dio Velsek: “ Idazle batek hizkien, hitzen eta lerroen arteko espazioa txikitzen duenean, bere eguneroko harremanen pertsona eta objektuekiko “hurbilketa, gerturatze” premia adierazten du”(Vels, 1997a: 46). Lerroen arteko distantzia gehiegiak energiaren barreiaketa, besteekiko isolamendua eta harremanetarako zailtasunak adieraz ditzake (Ikus eranskineko 6. irudia). Distantzia txikiegiak hurbilketa premia, ekonomia eta arrazoimenaren nahasteetarako joera adieraz dezake (Ikus eranskineko 5. irudia). 2. Marjinenazterketari dagokionez, egokia da DIN A-4 neurriko plantila bat edukitzea, aztertu behar dugun idatziari gainjartzeko. Plantila horretan markaturik egonen dira marjinen neurri normalak. Goiko marjinaren neurria, orrialdearen luzera osoaren % 20-30 ingurukoa izan liteke, idatziaren lehen orrialdean. Beste orrialdeetan, orrialdearen luzeraren % 10-15 ingurukoa. Distantzia normala baino txikiagoa uzten bada, idatzia jaso behar duen pertsonarengana hurbiltzeko desira adieraziko luke; kortesia eta begirune gabezia adieraziko lituzke. Normala baino distantzia handiagoa uzten bada, begirunearen adierazpentzat edo distantzia gordetzearen adierazgarritzat har liteke. Velsen arabera, goi marjina handia uzten duenak idatzia jaso behar duenarekiko begirunea eta kontsiderazioa adierazten ditu (Vels, 1997a). Beheko marjinaren distantzia normala orrialdearen luzera osoaren % 10-15 ingurukoa da. Distantzia handiegia uzten bada, giroz aldatzeko premia gehiegia, sakontasun gutxiegia edo energia xahutzea adieraz dezake. Distantzia txikiegiak aldaketarako zailtasunak eta arrazoiketaren haria galtzeko beldurra adieraz ditzake. Goiko marjina handia eta behekoa txikia uzten bada, idazten zaion pertsonarekiko distantzia handitzea erakutsiko luke. Goiko marjina txikia eta behekoa handia utziz gero, idazten zaion pertsonarengana hurbildu nahia adieraziko luke. Ezkerreko marjinaren neurri normala, paperaren zabalera osoaren % 10-15 ingurukoa da. % 15a baino gehiago bada, zabalegia jotzen da. Eskuin marjina zabala kanporakoitasunaren, gizartekoitasunaren eta etorkizuneranzko orientazioaren adierazgarritzat hartzen da. Ezkerreko marjinaren neurria % 10a baino txikiagoa bada, iraganarekiko loturaren eta barnerakoitasunaren adierazgarritzat hartzen da (Ikus eranskineko 7. irudia). Eskuineko marjinaren neurri normala orrialdearen zabaleraren % 8-12 ingurukoa da. Eskuin marjinaren neurria % 8a baino txikiagoa bada, kanporakoitasuna, gizartekoitasuna eta erabakiak hartzeko urgentzia bezala ulertzen da. Eskuin marjinaren neurria normala baino handiagoa bada, herabetasunaren, barnerakoitasunaren edo erabakia hartzeko hersturaren adierazgarri bezala har liteke. Eskuin marjina oso handia bada, harremanetarako eta erabakia hartzeko zailtasunak ager ditzake; amaren sostenguaren premia inkontzientea eta erregresioa adierazten ditu. Ediporen konplexuaren adierazpen bezala ere hartzen da. Ezker nahiz eskuin marjina erregularrek ordenua, oreka, autokontrola eta zentzun estetikoa adierazten dituzte. Marjina irregularrak, berriz, gauzei eta besteei buruz jarrera finko eta definitiboa hartzen ez jakitearen adierazle izango lirateke; marjina ez- regularrek, beraz, autokontrolik eza, hunkiberatasuna, desordenua eta erreflexibitaterik eza adieraziko lituzkete. Ezker marjina hazkorrak helburuak lortzeko zalaparta adieraz dezake; ezker marjina txikikorrak helburuak lortzeko inhibizioa eta herabetasuna adieraz ditzake. Eskuin marjina hazkorrak barnerakoitasuna eta isolamenduaren aurrean sentitzen den barne-herstura adieraz ditzake. Eskuin marjina txikikorrak gizartekoitasunerako joera kontrolaezina adieraz dezake. Ezker marjina gabeziak zentzun estetikorik eza, bere baitan biltzea eta bere buruarengan konfiantzarik eza adieraziko lituzke. Ezker marjina desberdinak, hau da, lerro bakoitzaren hasiera distantzia ezberdinera jartzeak, desordenua, hunkiberatasuna eta autokontrolik eza adieraziko lituzke. Ezker marjina konbexuak (distantzia maximoa erdialdean duenak) joera hedatzailearen hertsaketa eta barne borroka neurotikoa adieraziko lituzke. Ezker marjina konkaboak (distantzia minimoa erdialdean duenak), hedapenaren kontrako borroka eta hedapenaren nagusitzea adieraziko lituzke. Ezker marjina handia uzten denean eta eskuinekoa falta denean, kanporakoitasun handia, bulkadatsutasuna eta erabakimen handia adieraziko lituzke. Ezker marjina gabeziak eta eskuin marjina handiak herabetasuna eta barnerakoitasuna adieraziko lituzkete. Eskuin marjina txikikorrak eta ezker marjina hazkorrak erabakimen eta kanporakoitasun inkontzientea agertu nahiko lukete, nahiz eta kanporakoitasun hori kontzienteki frenatua agertzen den. Ezker marjina txikikorrak eta eskuin marjina hazkorrak komunikatzeko borondate kontzientea eta beldur inkontzienteak sortarazten duen atzerapena adieraziko lituzkete. Idatziaren barneko mamu, aizto edo kebide erako zuri-uneek idazlearen barne- herstura adieraziko lukete (Ikus eranskineko 9. eta 10. irudiak). Idazlearen bi begien zorroztasuna berdina ez denean, orrialdearen ezker eta eskuin erdien antolamendua ez da sarritan berdina izaten. Erdietako batean argia, ordenatua eta orekatua da testua; orrialdearen beste erdiko testua gaizki banatua, nahastua eta hutsegitez betea dago. Erdiko marjina batez hitz egiten da honelakoetan; marjina hori ez da zuzena izaten. Amaren irudiarekiko gatazkak orriaren ezkerraldean proiektatzen direla esaten da; eta aitaren irudiarekikoak, orrialdearen eskuinaldean islatzen direla. 3. Testuaren irakurgarritasunari begiratzen badiogu, idatzi irakurgarriak, irakurtezinak eta erdi-irakurgarriak bereiz genitzake. Testu irakurgarrian, inolako zailtasunik gabe irakur liteke idatzi osoa. Testu irakurtezinean, idatziaren irakurketa ia ezinezkoa gertatzen da. Erdi irakurgarrian, hitzen ehuneko bat irakurtzen da, baina beste ehuneko bat ezin irakur liteke. Testuaren irakurgarritasunean eragina duten faktoreak ideien argitasuna, herabetasuna, barne-herstura eta idazteko momentuko zirkunstantziak dira. Idazlan bat irakurgaitza bihurtzen duten arrazoiak hizkien deformazioa, hizkien desagerketa, idazkera zalapartaria, idazkera desantolatu eta desordenatua dira. 4. Testua zenbaterainoko zuzentasunez idatzia dagoen jakiteko, hizki bakoitza ingurukoengandik bereizi egin behar da, ingurukoak estaliz. Hizkiak banaka hartuta ezagu balitezke, zuzentasunez idatzia dagoela esango dugu. Zenbat eta hizki gehiago egon ezagugaitzak, are eta okerrago idatzia dagoela esango dugu. 5. Hizkiek edo hizkien zatiek ezberdintasun txikiak dituztenean, baina ardatzekiko desorekarik edo desplazamendurik ez dutenean, idazkera proportzionatuaz hitz egiten da. Simetria ardatzekiko desorekak eta desplazamendu nabariak agertzen dituztenean, idazkera desproportzionatuaz hitz egiten da. Idazkera proportzionatuak joera orekatuak, irudimen arautua eta gaitasun teorikoa adieraziko lituzke; batzuetan irudimen edo sormen gabezia ere adieraz dezake. Idazkera desproportzionatuak nortasunaren desoreka, irudimena arrazoiaren gainetik jartzea, asmatzeko gaitasuna eta baikortasuna adierazten ditu. Desproportzioak goi eskualdeari dagozkionean, irudimenak eskualde espiritualaren gehiegizko garapena ekarri du. Desproportzioak behe eskualdeari dagozkionean, irudimenak instintuzko joeren gehiegizko garapena ekarri du (Vels, 1997a: 55-56). 6. Puntuazioari dagokionez, puntua eta bereizita egiterakoan, hurrengo lerroa ezkerreko marjinarekin bat datorrenean, iraganera itzultzeko desira inkontzienteen adierazgarritzat hartzen da. Puntuak, komak eta azentuak beren tokian zehaztasunez jartzeak zehaztasuna, eginkizunak betetzeko joera, arreta zehatza eta ordenua adierazten du. Zehaztasun gabe eta modu ez-regularrean jartzeak urduritasuna, hunkiberatasuna eta desordenua adieraziko lituzke. Puntuak zirkulutsu moduan egiten badira, pentsamendu obsesiboaren, narzisistaren edo magikoaren adierazgarri izan daitezke (Ikus eranskineko 17. irudia). Azentu moduan egindako puntuek ideia erasokorrak, urduritasuna eta egonezina adieraz ditzakete (Ikus eranskineko 9. eta 11. irudiak). Hurrengo hizkiari loturiko puntu eta azentuek adimenaren eta irudimenaren bizkortasuna adieraz dezakete. Oso baxu kokaturiko puntu eta azentuek ideia praktikoak, apaltasuna, menpekotasuna, depresioa eta esanekotasuna adieraz ditzakete. Oso altu kokaturikoek utopiarako, espiritualitaterako eta idealismorako joera adierazten dute (Ikus eranskineko 12. eta 15. irudiak). Ikusi ditugun idazkeraren antolamenduaren alderdi horiekin batera, orrialdea idatziz oso beterik dagoen edo zuriune asko dituen ere begiratu behar da. Idatzitako espazioaren zatia zati txuria baino gehiago bada, ingurunearen aurrean idazleak babes mekanismoak dituela eta besteei toki gutxi uzten diela adierazten du. Orrialdean zuriuneak idatzitako zatiak baino handiagoak badira, asertibitate gutxiegi duela eta besteen esanera errazegi jartzen dela ulertu beharko litzateke. Marjinak eta beste osagaiak behar bezala dituen idatzia, zedarritua dagoela esaten da; osterantzean, zedarritu gabeko idazkera da. Idazlana orrialdean ongi banatua badago, marjinak ongi kokatuak baditu, irakurgarria bada, zuzentasunez exekutatua badago, proportzioak ongi gordetzen baditu eta puntuazioa ongi kokatua badu, idazkera antolatua dela esaten da; antolamendurako gaitasuna, autokontrola eta arrazoimen garatua duten pertsonen idazkera izango litzateke. Osagai ezberdin horiek desegoki antolatuak baditu, idazkera desantolatuaz hitz egiten dugu. Idazkera desantolatuak ideien nahasketa, sentimenduen nagusigoa eta autokontrol gabezia adieraziko lituzke.  6. 2. Idazkeraren dimentsioa Augusto Velsen arabera (Vels: 1997), joeren, premien, bulkadeneta autokontzeptuaren hedapen indarra adieraziko lituzke hizkien dimentsioak. Bizitz bulkadaren eta norbere sentimenduaren hedapen indarra adieraziko luke. Idazkeraren tamainak norbere goranahiaren maila ematen du. Hizkien altuera pertsonaren goranahiaren araberakoa edo subjektuak bere buruaz duen balorazioaren araberakoa da. “Hizkien altuera – bereziki sinadurako hizkiena- norberaren handinahiarekin, subjektuak bere buruari ematen dion balioarekin (autobalorazioarekin) bat dator, orokorrean” (Vels, 1997a: 61). Idazkera handia dutenak zuzendaritza postuetara bideratzen dira sarritan. Hizkien zabalerak pertsona baten askatasunerako eta espontaneitaterako joeraren indarra agertuko luke: “Hizkien dilatazioa edo hedadura joera pertsonalen askatasun mailaren eta haien hedakuntzarako espontaneitatearen araberakoa da”(Vels, 1997a: 61). Idazkera bat neurtzerakoan, era bereizian neurtu behar dira hizkiaren zati ezberdinak. Erdiko eskualdea neurtzeko, hizkien erdiko eskualdearen gainetik eta azpitik lerro bana markatu behar dira. Bi lerro horien arteko distantziak ematen digu erdiko eskualdearen neurria. Hizkien besoak edo gandorrak neurtzeko, erdiko eskualdearen gaineko lerrotik hasi eta besoaren amaierarainoko distantzia neurtu behar dugu. Zangoak neurtzeko, erdiko eskualdearen azpiko marratik hasi eta zangoaren amaierarainoko distantzia hartu behar dugu. Hizki larrien neurketarako, goieneko puntutik beheenekoraino dagoen distantzia hartu behar da, hizkiaren makurduraren arabera. Hizkiaren batezbesteko tamaina kalkulatzeko 10-20 neurketa egin behar dira, hizkiak zoriz aukeratuta, eta gero horien batezbestekoa atera. Idazlanaren hasierako, erdiko eta amaierako zatiak aukera litezke azterketarako. Hizkien tamainaren modulu arruntak honako hauek izan litezke:     * Erdiko eskualdearen batezbesteko tamaina: 2,5 milimetrotatik 3,5       milimetrotara bitartekoa.     * Hizkien erdiko eskualdearen zabalera: beren altueraren % 80ª, gutxi-gora-       behera.     * Zangoen eta besoen luzera: erdiko eskualdearen tamaina baino bi edo hiru       bider handiagoa (7-9 mm.).     * Hizki larrien altuera: erdiko eskualdea baino hiru edo lau bider       handiagoa. Zabalera: altueraren % 80koa. Ikusten dugunez, zangoen, gandorren eta hizki larrien tamaina proportzionatua, erdiko eskualdearen tamainaren arabera kalkulatzen da. Idazkera handia(Ikus eranskineko 13. irudia) Idazkeraren gorputzaren erdiko eskualdeak 3 milimetrotako altuera gainditzen du; 3,5 milimetrotatik 4,5 milimetrotara bitartean. Besoek, zangoek eta hizki larriek gainditu egiten dituzte 9 eta 11 milimetroak (Vels, 1997a: 61-62). Interpretazioa: pertsona kanporakoi eta gizartekoien idazkeratzat hartzen da; bizitzaren betetasun eta hedakuntza, dinamismo psikologikoa, autokontzeptuaren maila garaia eta bere buruarengan konfiantza edukitzea adieraz ditzake. Botere gosearen, hierarkiaren, megalomaniaren adierazle izan daiteke. Aspaldiko gutxiagotasun sentimenduak konpentsatzeko joera ere adieraz dezake. Niaren premien zabaltasuna adierazten du. Ikuspegi panoramiko oso ona izan ohi du. Mugimenduaren nagusigoa duen idazkera handiak bizitasuna, dinamismoa, entusiasmoa, besteengan eragina izateko eta besteak menperatzeko grina adieraz ditzake (Vels, 1997a: 62). Formaren nagusigoa duen idazkera handiak heroiekiko, ohorezko pertsona eta ideiekiko identifikazioa adieraziko luke. Gutxiagotasun konplexu asko, idazkera handiaren bidez konpentsatu nahiko lirateke (Vels, 1997a: 62). Idazkera oso handia autokontzeptu megalomaniakoaren edo xehetasunetan kontzentratu ezinaren adierazgarritzat har liteke.  Idazkera Ertaina 2,5 milimetrotatik 3,5 milimetrotara bitarteko altuera duena da. Erdiko eskualdea erregularra eta hizkien zabalera normala edo handi samarra du. Interpretazioa: gauzak orokorrean eta xehetasunean ikusteko gaitasuna eta aginte postuetara nahiz menpeko postuetara ongi egokitzeko trebetasuna edo moldaera gaitasuna adieraziko lituzke. Sentimendu eta adimen erreakzio egokituak, energia maila ertaina, autokontzeptu ertaina, ekimen patxadatsua eta ongi zentratua adieraziko lituzke.  Idazkera Txikia (Ikus eranskineko 14. irudia) Idazkeraren erdiko eskualdearen neurriak modulua baino txikiagoak dira, hau da, 2,5 milimetro baino txikiagoak. 1,5 eta 2,5 milimetroren arteko tamaina. Velsek dioen bezala (1997a: 64), idazkera txikiko beso eta zangoek eduki dezakete altuera normala, edo normala baino gehiago ere bai, baita hizki larrietan ere. Interpretazioa: xehetasunetan kontzentratzeko gaitasuna, sentikortasun fina (“ la dimensión moindre de l´écriture indique pas la modestie mais la fine sensibilité”: Cobbaert), gaitasun hedatzaileen eta ingurunearekiko harremanen gutxitzea, barnerakoitasuna, herabetasuna, isolamendu premia eta norbere barne bizitzan biltzea adieraziko lituzke. Subjektuak bere hedakuntza gaitasuna gutxitzen du. Idazkera hau duenak ongi hautaturiko ideia, objektu eta pertsonekin izango lituzke batez ere harremanak. Zientzialari askok idazkera txikia eduki ohi dute: objektu kopuru mugatu batean kontzentratu eta arreta jartzeko gaitasuna dute. Idazkera txikiko pertsonaren pentsaera analitikoa izan ohi da; bereizketak eginez ulertzen ditu gertaerak; gertaeren zergatiak analitikoki aztertuz lortzen du interesatzen zaiona kontrolatzea; horrela asebete dezake bere gehiagotasun eta menderakuntza desira. Idazkera txikiak jarrera bereizi bat agertzen du: “Jokaera modu honek analisi espiritua, jakinmin intelektuala, kritika eta behaketarako gaitasuna, gaitasun intuitibo eta deduktiboaren garapena eta xehetasunetan arreta jartzea sustatzen ditu” (Vels, 1997a: 65). Idazkera oso txikiak ezkortasuna eta barne-herstura adieraziko lituzke. Augusto Velsen arabera, idazkera txikian mugimendua bada nagusi, kontzentrazioaren, erreflexioaren eta kontrolaren mesedetan egiten da hedatze gaitasunen gutxitzea. Forma bada nagusi, objektibitate, zehaztasun edo plangintza hobe baten mesedetan egiten da hedatze gaitasunen gutxitzea. Hizki txikia duen idazkera batean lerro eta hitzen artean espazio zabala uzteak abstrakziorako eta gertaerak edo ondorioak aurreikusteko joera agertuko luke du. Espazio horiek moduluari dagozkionak baino txikiagoak badira idazkera txikian, eguneroko orainaldiari begiratuko lioke subjektuak, eta bere harreman eta esperientzia ezagunetara mugatuko litzateke.  Idazkera garaia (Ikus eranskineko 5. irudia) Idazkeraren erdiko eskualdea bere altueragatik nabarmentzen denean, eta altuera hori bere zabalerarekiko desproportzionatua denean deitzen dugu garaia idazkera bat. A. Velsek dioen bezala (Vels, 1997), ez da nahastu behar idazkera Gainaltxatuarekin; izan ere, idazkera gainaltxatuan hizki edo hizki zati batzuk bakarrik ukitzen baititu altuera desproportzionatuak (besoak, zangoak, hizki larriak...). (Ikus eranskineko 4. irudia). Interpretazioa: norbere maila zaintzeko premia, izaki bereizi bezala nabarmentzeko joera, arrakasta sozialaren desira, idealismoa , gizarte maila garatu batean bizi nahia eta besteen estimuarekiko sentiberatasuna adieraziko lituzke. Herrikoitasunari, fatxadari eta aurkezpen pertsonalari garrantzi handia emango lioke. “ Zentzu orokorrean, sozialki jasoa den mundu batean bizitzeko aspirazioa, norbere garrantziaren edo gizarte situazioaren harrotasuna” adieraziko lituzke (Vels, 1997a: 63). Idazkera gainaltxatuan hizki larriak eta hizkien zenbait zati (liztoak, hasierako marrak, t-barrak...) beren garaiera desproportzionatuarengatik nabarmentzen dira. Handiago izateko edo gehiago edukitzeko desira, niaren joera puztutzailea, ideala lortzeko premia eta desira adierazten ditu idazkera gainaltxatuak. Idazkera gainaltxatu batean zango motzak edo ahulak agertzen badira, errealitate praktikoan bizitzeko ezintasunaren adierazpen bezala hartu beharko litzateke. Gandor garaiek irudimena, sormena, autoestimua eta ezarpenei aurre egiteko gaitasuna adieraziko lituzkete. Gandor garaiak, estuak eta angelutsuak badira, harrokeriaren, goranahi handiaren eta gehiagotasun sentimenduen adierazle izan litezke (Ikus eranskineko 32. irudia). Goi eskualdeak behar baino zabalagoak dituzten idazkerek niaren irudimenezko puztea adieraziko lukete: harrokeria, gehiagotasun fantasia, gutxiagotasun konplexuen konpentsazioa (Ikus eranskineko 15. irudia). Gandor baxuek apaltasuna eta izaera praktikoa islatuko lituzkete (Ikus eranskineko 18. irudia). Gandor ez-regularrek autokontzeptuan, sormenean eta ezarpenei aurre egiteko gaitasunean zalantzak adieraziko lituzkete. Zango luzeak dituen idazkerak instintuen, materialismoaren, sentsualitate konkretuaren, zera psikoanalitikoaren eta praktikotasunaren indarra adieraziko lituzke. Zangoak hiru mugimendu ditu: a) Beheranzkoa: eskuaren flexioaren bidez egiten den mugimendua. Beheranzko makilaren presioak eta dimentsioak bulkaden tentsio eta kitzikapen maila adierazten dute. b) Zentzun aldaketakoa: kitzikapenaren karga onartua, baztertua edo desbideratua adierazten du. c) Goranzko mugimendua: eskuaren distentsioaz edo extensioaz egiten da. Bulkadak normalki deskargatzen diren edo ez adierazten du. Zangoaren begiek, bai gorazko mugimenduetan, bai beheranzkoetan, etendurak, desbiderapenak eta abar dituztenean, bulkadek ez dute behar bezalako irteerarik aurkitzen. Zangoek instintuzko premiak adierazten dituzte. Zango luze eta puztuek, instintuzko premien indar handia agertzen dute. Zangoak gehiegi puztuta daudenean, subjektuak ez lituzke bereiziko errealitatea eta irudimena; bere desirak eramanda, gehiegizko irudimena agertuko luke (Ikus 19. eta 13. irudiak). Zango luze eta estuek berotasun afektiboaren gabezia adieraziko lukete; interes tekno-ekonomikoak adieraziko lituzkete. Zango luze eta puztuek bulkada sexualen eta sentsualen indarra adieraziko lukete. Zangoaren beheranzko eta goranzko mugimenduen gainjartzeak lotsa, herabetasuna, bulkada sexualen ezkutatzea eta kizkurdura adieraz ditzake. Zango motzak dituen idazkerak bulkada ahulak, oinak zoruan ez edukitzea eta praktikotasun falta adieraz ditzake. Luzera eta neurri ezberdineko zangoak idazteak, energia korrontearen gorabeherak eta ezegonkortasuna adieraz ditzake. Gandor garaiak zango laburrekin doazenean, abstrakziorako joera agertuko lukete, joera materialen kaltetan. Beso laburrak eta zango luzeak dituenean idazkerak errealismoaren, ekonomiaren eta instintu bizitzaren indarra adieraziko luke. Besoak zein zangoak luzeak dituen idazkerak ideien munduaren eta mundu errealaren arteko dikotomia eta tirabirak, joeren desoreka eta asebetetasunik eza adieraziko lituzke. Beso eta zangoak laburrak dituen idazkerak erdiko eskualdearen nagusigoa badu, niaren nagusigoa agertuko luke (Ikus eranskineko 16. irudia). Goi eskualdean gandor zabalak dituen idazkerak irudimenaren garapena, nortasun sortzailea eta ingurunerako egokitzapena adieraziko lituzke. Gandor estuak dituenak irudimenaren blokeoa eta estereotipia adieraziko lituzke. Goi eskualde angelutsua erasokortasun primarioaren adierazgarritzat har liteke; goi eskualde kurbatsua izaera baketsuaren ezagugarritzat har liteke. Behe eskualdean zango zabalak dituenak ongi garatutako sentsualitatea eta praktikotasuna adierazten ditu. Zango estuek sentsualitatearen blokeoa eta fantasia praktikoak adierazten dituzte. Behe eskualde angelutsuak erasokortasun sekundarioa adierazten du. Behe eskualde kurbatsua egiten duen idazleak bere nortasunaren zati inkontzientearekin harreman ona duela adieraziko luke. Carlos Ramosen arabera (1996), “g” hizkiak obalo eta zango proportzionatuak dituenean, sexualitateak paper normala betetzen du pertsonaren bizitzan. Zangoa zenbat eta luzeagoa, bulkada sexualaren indarra are eta handiagoa. Zango laburra libidoaren gutxitzearen ezaugarritzat hartzen da. Zangoaren luzerak bulkada sexualaren intentsitatearen berri ematen digu; zangoaren zabalerak, berriz, sexualitatearen alderdi psikikoaren edo erotikoaren berri ematen digu. Zango normalaren ordez, beheranzko marra soil bat agertzen denean, sexualitatea larriminez eta hersturaz bizi duenaren agerpena da. Zangoa zabalegia denean, bere fantasia sexualek gehiegizko indarra duten pertsona baten aurrean geundeke. “g” minuskularen oina kurbatua denean, bulkada sexualaren bideratze egokiaren adierazle da; oina angelutsua denean, orgasmoaren eztanda osoa eragozten duten errepresioen aurrean geundeke. Carlos Ramosen esanetan (1996), “g” hizkiaren erdiko eskualdeak alderdi kontzientea agertzen du, eta beheko eskualdeak, alderdi inkontzientea. Erdiko eskualdea zangoari dagokiona baino handiagoa denean, sexuari garrantzi handia ematearen ezaugarritzat har liteke; erdiko obaloa zangoari dagokiona baino txikiagoa denean, sexualitateari garrantzia kentzearen adierazgarri da. “g” hizkiaren beheranzko eta goranzko trazuen gurutzaketa puntuari dagokionez, erdiko eskualdearen oinarriko lerrotik 2,5 mm-tara kokatzen da eskuarki. Erdiko eskualdearen oinarri lerrora zenbat eta gehiago hurbildu gurutzaketa puntua, desira sexuala agertzeko erraztasun gehiago edukiko luke; zenbat eta beherago kokatu gurutzaketa puntua, sexualitatearen errepresio maila handiagoa izango luke. Gurutzaketa puntua oinarriko lerroaren gainetik gertatzen denean, bere libidoa erraztasunez agertzen duen pertsona baten aurrean egongo ginateke; bulkadaren kontrola ahula izango luke eta errepresiorik gabe agertuko litzateke pertsonaren libidoa (C. Ramos, 1996: 27). “g” minuskularen oina atzerakaria denean, hau da, bere zangoaren goranzko trazua eskuinetik ezkerretarantz doanean, hurrengo hizkiari lotu gabe gelditzen da; horrelako “g”-a nortasunaren eta sexualitate mailako heldugabeziaren adierazgarritzat hartzen du Ramos Gasconek. Era berean, “g” hizkiaren zangoaren goranzko trazua normala denean, baina amaitzen ez denean, hizki hori ez zaio hurrengo hizkiari eransten; heldugabeziaren ezaugarritzat hartuko litzateke zango amaitu gabe hori ere. "g“ hizkiaren zango biribilkatua homosexualitatearen ezaugarri bezala hartu izan da; Ramos Gasconen iritziz, ezin dakioke horrelako intrepretziorik eman; harremanetarako estilo konplikatu baten adierazgarri izango litzateke, beste gabe (C. Ramos, 1996: 36). “g” minuskularen obaloaren eta zangoaren oinak kurbatsuak direnean, bulkada inkontzienteen eta sentimendu kontzienteen arteko adostasuna egongo litzateke; obaloaren oina kurbatsua eta zangoarena angelutsua direnean, sentimendu samurren eta osagai biologikoen arteko adostasunik ez litzateke egongo. Idazkera baxua (Ikus eranskineko 26. irudia) Hizkiak proportzioan garaiak baino zabalagoak direnean deritzaio baxua idazkera bati. Hizki larriak, “t” barrak, hizkien besoak, puntuak, azentuak eta beste ezaugarriak baxuak dira. Zangoen luzerak ez du garrantzirik. A. Velsek dioen bezala (Vels: 1997), idazkera baxua ez da nahastu behar idazkera Beheratu edo Laburtuarekin: zangoen, besoen eta hizki larrien laburtzeagatik bereizten da idazkera beheratua; baina hizkien erdiko eskualdeak tamaina normala du. Eskualde bakarreko idazkerabezala definitzen du A. Velsek erdiko eskualdean kontzentraturiko idazkera. Besoak eta zangoak ez dira nabarmentzen idazkeraren erdiko eskualdetik. Kontzientziaren planoan nortasuna kontzentratzearen baliokide bezala har daiteke. Nortasun mota horrek multzo konpaktu bat osatzen du eta ez da hiru eskualdeen garapenean barreiatzen: espiritulitatearen edo idealaren eskualdea, emotibitatearen eta sentimenduen eskualdea eta senen edo biologiaren eskualdea: “Bere nortasunak blokean ekiten du, hiru bizitza posibleetako baterantz dispertsatu gabe: espirituala edo ideala, emotiboa edo sentimentala, instintuzkoa edo fisikoa. Blokean ekiteko modu honi dagokio bere idazkera, eta erdiko eskualdean kontzentratzen da, eskualdeen bereizkuntza garbirik gabe; eskualde bakarrean agertzen da” (Vels, 1997a: 73). Interpretazioa: subjektuak bere idealak eta goranahia albora utzi eta ingurunera egokitu nahi duela adierazten du. Bere desirak betetzeko, bere joerak sublimatzeko edo besteen ezarpenei aurre egiteko adorea galdua duela esan nahiko luke. Norbere buruarekiko asebetetasuna eta norbere situazio sozialaren onarpena adieraziko lituzke. Erosotasuna eta bizitza emozionalaren sozializazioa interesatuko litzaioke. Idealaren presioa, gehiagotasunerako desira eta premia materialetarako joera gutxitu eta erreprimitu egiten dira eta errealismoz egokitzen da bizitzako proiektura.  Idazkera hedatua edo zabala “ Idazkera bat hedatua edo zabala da hizkiak proportzioan garaiak baino askoz zabalagoak direnean, eta hitz bereko hizkien arteko distantzia, “a”, “o”, “g” eta abarren obaloaren zabalera ertaina baino handiagoa denean” (Vels, 1997a: 67). Hizkiak garaiak baino zabalagoak dira, eta hitz bereko hizkien arteko distantzia obaloen zabalera ertaina baino handiagoa da. Interpretazioa: jarrera kanporakoi eta gizartekoiaren adierazgarri bezala har liteke. Zabal idazten duenak ingurunea bereganatzen badakiela esaten da; izaera irekia, eskuzabala, abegitsua eta konfiatua agertzen du. Cobbaerten arabera, bizitzeko alaitasuna, espazio premia, taktu falta, instintuen kontrolik eza eta nortasun inbaditzailea adieraz ditzake.  Idazkera estutua Hitzetako kizkiak elkarren kontra estutzen dira, ahal den espazio gutxiena hartu nahiko balute bezala. Obaloek zabalera normala edo handiagoa eduki dezakete. Banaketa kontzentratua eta idazkera estutua bereizten ditu Velsek: idazkera estutuan (idazkera kondentsatua eta idazkera gainjarria) hizkiak bakarrik estutzen diren bitartean, banaketa kontzentratuan hitzen eta lerroen arteko espazioak bakarrik estutuko lirateke. Hala ere, bi idazkera motak batera gerta daitezke grafismo berean. Interpretazioa: sentimendu eta joeren zapalkuntza, emozioen agerpenerako askatasun gabezia, joera egozentriko eta erregresiboak, mesfidantza, espontaneitaterik eza, herabetasuna, beldurra, zurruntasun mentala, bakardaderako joera, barnerakoitasuna, ordenu premia, diskrezioa eta eginkizunak betetzeko ardura zorrotza adieraz ditzake. Idazkera harmonikoarekin doanean, erreserba, diskrezioa, apaltasuna eta pentsamenduaren kontzentrazioa adieraziko lituzke. Idazkera ez-harmonikoarekin doanean, mesfidantza, berekoitasuna eta ordenuaren kezka adieraziko lituzke: “ Elle indique avant tout le manque de spontaneité, de naturel. Elle peut dénoter chez certains enfants une grande timidité, la peur. C´est la prédominance, en tous cas, de la retenue extrême sur l´énergie réalisatrice. Si l´écriture n´est pas harmonieuse, elle trahit la mefiance, les cachotteries nombreuses de l´être aigri, inquiet, qui fuit devant le contact social. Elle peut dénoter aussi l´égoisme, la parcimonie, par “peur de manquer”. Souci d´ordre, de classement” (Cobbaert, 1975: 77). Idazkera hazkorra Velsen arabera (1997a: 73), hitzen amaiera aldera hizkien tamaina progresiboki hazten denean deitzen da hazkorra idazkera bat. Interpretazioa: orokorrean, pentsamendu magikoaren nagusigoa adieraziko luke, pentsamendu logikoaren gainetik. Pentsamendua irudiz gehiago elikatuko litzateke, kontzeptuz baino. A. Velsek dioen bezala (Vels: 1997a: 74), pentsamendu mota honek besteen iritziekin eta errealitatearekin tupust egiten du; bere sentimenduak, ametsak, lilurak eta harridurak gauzetan proiektatzen ditu. Haurtzaroko oroitzapenak iragan-minez bilatzen ditu. Espontaneoki, tolesgabeki, zalapartaz eta hausnarketa gabe jokatzeko joera izango luke.  Ezpatantzekoidazkera Hizkien erdiko eskualdearen altuera gero eta txikiagoa da, hitzaren amaierara heltzen garen heinean (Vels, 1997a: 73). Hitzaren azken hizkia, aurrekoak baino askoz txikiagoa da. Interpretazioa: pentsamendu logiko eta erreflexiboaren nagusigoa adieraziko luke, irudimenezko pentsamenduaren gainetik (Vels1997a: 74). Arazoetan sakoneraino sartzeko bere zentzuak eta adimena zorrozten ditu idazkera hau duenak: ezkutukiak eta iluntasunak argitu, egiazta daitekeena egiaztatu, ondorenei zergatiak bilatu. Besteekin identifikatzeko gai da; besteak ulertzen ditu eta haien tokian jartzen jakingo luke; baina, bere ikuspegia galtzeko arriskua adieraziko luke. Konpromisoei eta ardurei ihes egiteko joera, eszeptizismoa eta maltzurkeria ere adieraz ditzake.  Idazkera erregularra, uniformea edo altuera berdinekoa Idazkera honetan, Velsek dioen bezala, erdiko eskualdearen iraunkortasuna nabarmentzen da: bi lerro botatzen badira erdiko eskualdearen oinarrian eta gainean, hizkien altueraren garrantzizko aldaketarik ez dagoela ikusten da. Interpretazioa: Alde positibotik hartuz gero, jokaeraren oreka eta neurria, logikaren nagusigoa, kontzentratzeko gaitasuna, lanerako iraunkortasuna, arrazoiaren nagusigoa sentimenduen aurretik, afektibitatearen egonkortasuna, ingurunearekiko egokitzapena, eginkizunekiko leialtasuna eta ordenua adieraz ditzake. Alde negatibotik begiratuta, eta beti ere G. Velsen ikuspegia jarraituz, likatsutasun mentala, ideien eta ulerkuntzaren makaltasuna, berria denaren abantailak preziatzeko gaitasunik eza eta ohikoaren kontra doanari buruzko defentsa egoskorra adieraz ditzake (Vels, 1997a: 75).  Hari antzeko idazkera Beso eta zangorik ez duten hizkiak, batez ere “m” eta “n” minuskulak, hari antzeko trazu batez ordezkatzen direnean, hariantzeko idazkeraz hitz egiten du G. Velsek. Interpretazioa: “ komeni denera egokitzeko eta unean-uneko egoeraren arabera jokatzeko gaitasuna. Ardurak ekiditeko erraztasuna eta jarrera ere adieraziko lituzke” (Vels, 1997a: 76). Hariantzeko idazkera ohikoa bada pertsona baten idatzietan, gogamen prozesuen zalaparta eta hausnarketa gabezia adieraziko lituzke. Egokitzapenerako gaitasun handia, jardueraz edo bizikidez sarri aldatzeko joera, ihes egiteko joera, diplomaziarako gaitasuna, autokontzeptu baxua eta gezurrak omisioz esateko joera ere adieraziko lituzke.  Idazkera mugitua Idazkera disparatu egiten da eta espazio grafikoaren norabide guztietan mugimenduak agertzen dira. Idazkera jaurtikiaren kasuan, hizkien amaierak, “t” barrak, puntuak, azentuak eta beste eranskinak, bulkada bizi eta ebakorrez jaurtikitzen dira, goiko eskuin alderantz. Interpretazioa: irudimen eta izaeraren dinamismoa, bizitasuna eta indarra adierazten ditu. Nortasun erakargarri, baikor, aktibo eta sortzailearen ezaugarri izan liteke, Velsen ustez. Besteen presentziaren eta ingurunearen aldaketaren premia adieraz ditzake. Gogamenaren eta karakterearen heldutasun maila kaskarra adieraziko lituzke: lehen mailan egon nahia, neurri falta eta irudimenaren kontrol gabezia. Velsen arabera (1997a: 78), idazkera jaurtikiak, dinamismo bulkadatsu eta borrokalaria, jarrera ausarta eta ekimentsua, instintuzko joeren nagusigoa, bat-bateko bihozkadekiko esanekotasuna, egonarririk (pazientziarik) eza, haserrekortasuna eta erasokortasuna adieraziko lituzke.  Idazkera neurtua Trazu samurrak, orekatuak, proportzionatuak, alferrikako keinurik gabeak ditu idazkera neurtuak, A. Velsen arabera. Ezaugarri bakoitzaren hedadura beharrezkoa denera mugatzen da, hizki eta hitz amaieretan batez ere. Interpretazioa: arrazoiak gidatzen du pentsamendua. Adimenaren argitasuna, objektibitatea, neurria, inpartzialitatea, zuhurtasuna, barnerakoitasuna, bulkaden kontrola eta irudimenaren urritasuna adieraziko lituzke.  6. 3. Idazkeraren forma Formaren alderdia parametro nahikoa subjektiboa da, behatzailearen arabera aldatzen baita; neurriari edo makurdurari buruz erraz lortzen dute adostasuna behatzaile ezberdinek. Besterik da formari buruz ari garenean. Grafismoaren formak edo egitura orokorrak subjektuak bere askatasuna, berezitasuna eta gaitasun sortzailea zenbateraino agertzen dituen, edo arau formalen eta arau sozialen esanera zenbateraino makurtzen den erakusten digu. Bere ideala, berak izan nahi lukeena forma grafikoetan errepresentatzeko joera inkontzientea du pertsonak. Joera sinboliko inkontziente ugari agertzen dira forman, batez ere sinaduraren forman. Formaren modulua idazkera bakoitzaren eredu kaligrafikoari dagokiona da. Kaligrafia eredu ezberdinak daudenez, aztertu behar dugun idazkerak zein eredu darabilen ezagutu behar dugu. Idazkera kaligrafikoa Ikaskuntzaren garaia iraganda gero ere, subjektuak eskolako eredu kaligrafikoa aldaketarik gabe erreproduzitzen duenean hitz egiten du Velsek idazkera kaligrafikoaz (1997a: 112). Interpretazioa: subjektuak lehengo garaiari, tradizioari eta jatorrizko familiari atxikia darraiela, besteek ezarritako bideetatik jotzen duela, aldaketak baztertu egiten dituela, estereotipiarako joera duela, naturaren legeetara askatasun eta espontaneitatez ez dela egokitzen adieraziko luke. Velsen arabera, “ joera naturalen hertsaketa hau, dinamismo edo originaltasun gabeziaren moduan agertzen da” (1997a: 112). Cobbaerten arabera, “c´est un graphisme sage et conventionnel, le produit d´un être sans imagination ni personnalité, qui s´en tient au modèle scolaire, à peu de chose près”(Cobbaert, 1975: 95). Velsen interpretazioaren arabera, idazkera hau egiten duen subjektua, araudiaren eta betekizunen esanetara jarria dago; erregulartasun zorrotz baten arabera bizi da; bulkada sexualak eta premia instintiboak ito egiten ditu. Gizarteko formak errespetatuz, erruduntasunak desagerrarazi nahiko lituzke. Bere nortasuna mozorrotu egiten du; espontaneo eta naturala izateari uko egiten dio. Bere ogibide, rol edo eginkizunekin zurrunki identifikatzeko joera du. Gehiegizkoa konpromisoa dago norbanakoaren eta gizartearen artean, hura honi menpekotu egiten baitzaio. Bere profesioaren rolarekin identifikatuz seduzitu nahiko lituzke besteak; baina gehiegizko identifikazio horren ondorioz, mozorroaren atzean gizagaixo bat besterik ez da gordetzen. Gutxiagotasun pertsonalen konpentsaziorako erabiltzen da mozorroa. Baina idazkera kaligrafikoak ez du beti konbentzionalismoa, irudimen edo nortasun urria edo konformismoa erakusten; irakasleengan, adibidez, irakurgarritasun hobe bat ziurtatzeko ager liteke idazkera kaligrafikoa. Idazkera kaligrafiatua, berriz, eredu kaligrafikoari jarraituz marraztua izan balitza bezala agertzen da. Egungo edozein forma kaligrafikoren erreprodukzioa izaten da, eskutitz zorroetan edo zenbait eskuizkributan egiten dena. Aldaketa gutxiko eta erritmo geldiko idazkera izan ohi da. Interpretazioa: ordenu eta garbitasun desira, zehaztasuna, antolamendua, benetakotasunik eza eta errepikapen mekanikoa adieraziko lituzke Velsen arabera (1997a: 125).  Idazkera tipografikoa Hizki batzuek, batez ere hizki larriek eta hizki xehe batzuek, inprimategiko karaktereak erreproduzitzen edo imitatzen dituzte: “Nous povons lui rattacher ces graphismes inspirés par le “script”, fait de lettres ressemblant aux caractères d´imprimerie” (Cobbaert, 1975: 93). Ez da nahastu behar idazkera tipografiatuarekin, idazkera honetan hizki guztiak, salbuespenik gabe, inprimategiko karaktereen imitazioz eginak baitira. Interpretazioa: Velsentzat, ikuspegi positibotik, zentzu estetikoa, ikusmenezko oroimena eta gauzen esentzia intuitzeko gaitasuna adieraziko lituzke. Zentzu negatiboan, imitazio espiritua, kulturaren simulazioa eta ez dituen merituen erakusketa adieraziko lituzke. J.J. Simonentzat, kontzentrazio gaitasuna, praktikotasuna eta sentimenduen aurretik arrazoia jartzea adieraziko lituzke. Idazkera tipografikoa egiten duenak hutsuneak dituen errealitatea besteen aurrean hutsunerik gabea eta dotorea bezala aurkeztu nahiko luke; sentimendu estetiko indartsua eduki lezake horrelako idazkera duenak, baina benetakoa ez den nortasuna besteei aurkezteko joera ere bai. Velsen arabera, idazkera kaligrafiatuan subjektuak zapaldu egiten ditu bere bulkadak, arauetara egokitzeko. Idazkera tipografiatuan bere bulkadak zapaldu ez ditu egiten, ezkutatu edo mozorrotu baizik.  Idazkera adornatua Idazkera honetako hizkiak, bai xeheak eta bai larriak, konplikatuak dira. Hizki larriak, hizkien zangoak eta errubrikak, kiribilez, espiralez eta bestelako adornuz beteta agertzen dira: “ C´est le besoin d´enjoliver, de traduire ses sentiments par le geste, la mobilité intellectuelle, la tendance au babillage, l´enjouement” (Cobbaert, 1975: 95). Interpretazioa: Velsen arabera, sentimenduak keinuz dotoretzeko joera, denbora eta energia alferrik galtzeko joera, nartzisismoa, sentimendu estetikoa, errepresentaziorako gaitasuna, bulkada plastikoa edo irudimenezko bulkada, antolatzeko gaitasuna, bulkada eraikitzailea, edertasunerako zentzua, bizitzari atsegina ateratzeko trebetasuna, gehiegizko exajerazioak, seduzitzeko gogoa eta fribolitatea adieraz ditzake.  Idazkera bitxia edo artifiziala (Ikus eranskineko 5. eta 21. irudiak). Idazkera artifiziala, “arreta deitzeko nahita eraikitako idazkera berezia da” (1997a: 122). Kaligrafia normaletik urrun dagoen idazkera da; forma oso bitxiak erabiltzen dituenean, idazkera extrabaganteaz hitz egiten da. Idazkera extrabagantea, “forma konbentzionaletatik ez-ohiko modu bitxi eta arraroan urruntzen den hura da” (Vels, 1997a: 123). Interpretazioa: gaitasun sortzaileak, berrizaletasuna, arrunta denetik bereizteko eta arreta deitzeko premia, nartzisismoa, exhibizionismoa, ingurukoen pentsamenduan toki bat hartzeko desira eta premia adieraz ditzake: “ On trouve là tout ce qui indique le snobisme, le besoin de se singulariser, l´affectation” (Cobbaert, 1975: 89). Idazkera extrabagantearen interpretazioari dagokionez, bereizi nahia, arreta erakarri nahia eta exhibizionismo nartzisista azpimarratzen ditu A. Velsek. Joera horiekin harremanean, bulkada estetiko sortzailea ere egon liteke: adierazpen forma berriak, komunikamodu berriak aurkitu nahiko lituzke subjektuak, baina sarritan ez litzateke egiten duen erridikuluaz konturatuko.  Idazkera angelutsua (Ikus eranskineko 22. eta 23. irudiak) Kaligrafiaren arabera kurbak egon beharko luketen tokian angeluak agertzen dira: zangoetan, gandorretan, obaloetan, loturetan eta beste eskualdetan. Trazaera angelutsu eta triangeluarreko mugimenduz eratuak daude hizkiak. “ Mugimenduaren norabidea aldatzeko, idazleak kolpetik gelditzen du bere bulkada, eta bat-bateko desbiderapen bat ezartzen dio” (Vels, 1997a: 114). Grafiaren angelu naturalak gorde egiten dira, eta kurba-mugimenduak ezabatu edo gutxitu. Interpretazioa: erresistentziaren ezaugarri litzateke angelua. Borondatea, fermutasuna, borrokarako sena, erasokortasuna, nortasun indartsua, agindu nahia, moldaerarako zailtasuna eta bizitza sozialera gutxi egokitutako jarrera adieraziko lituzke angeluak. “ On peut dire que l´angle est le symbole de la résistance. C´est l´esprit de lutte, voire d´agressivité. On n´imagine pas un scripteur d´angles manquant de volonté, de fermeté” (Cobbaert, 1975: 97). Subjektu bakarti, eskizoide eta independenteengan sarritan agertzen da. Joeren norabidearen bat-bateko aldaketa adierazten du angeluak. Norabide aldaketa horrek, niaren eta munduaren arteko desadostasun bat adierazten du; malgutasun falta, arauekiko barne erresistentzia. Angelua biguntzen denean, norberaren kontrola, iraunkortasuna, adorea eta espirituaren independentzia adieraz ditzake, Cobbaertek esaten duen bezala. Alderdi positibotik begiratuta, “pentsatzeko eta jokatzeko moduan irmotasuna eta erabakimena” (Vels, 1997a: 114), hausnarketaren eta logikaren garrantzia, lanerako iraunkortasuna eta kontzentrazioa, frustrazioari aurre egiteko gaitasuna, aginte postuetarako joera, inguruneari norbere irizpideak ezartzeko joera eta kontzientzia arduratsua adieraziko lituzke. Ikuspegi negatibotik begiratuta, alderdi emotiboaren menderakuntza, hoztasuna, gutxiagotasun sentimenduak, laztasuna, erasokortasuna, eraman ezina, egoskortasuna eta indibidualismoa adieraz ditzake.  Idazkera biribildua edo kurbatsua(Ikus eranskineko 24. eta 25. irudiak) Kaligrafiaren arabera angeluak beharko luketen tokian angeluak leundu eta kurbak agertzen dira; horrelakoetan, idazkera kurbatsuaz edo biribilduaz hitz egiten dugu. Antzaldakuntz hori gertatzen da, berez angelutsuak diren hizkietan, adibidezsetarhizkietan, hizkien arteko loturetan edo angeluak ager daitezkeen beste eskualdeetan. Hizkien egituran kurbak nagusi direnean deitzen dugu idazkera bat kurbatsua. Kaligrafiako angelu naturalak leundu egiten dira. Idazkera biribildu edo kurbatsuaren eta idazkera biribilaren artean ezberdintasun bat badago. Velsek dioen bezala, idazkera biribilduak orbita obalatua deskribatzen du. Idazkera biribilak zirkuluak deskribatzen ditu. Idazkera biribilean,a, o, geta antzekoek forma zirkularra hartzen dute. Biribiltasun horrekmetanhizkiak ere ukitzen ditu: arkuan edo txirikordan egiten dira hizki hauek. Idazkera pausatu edo monotonoari loturik agertzen da sarritan idazkera hau. Hizkien oinarrian egiten den kurbari txirikorda deritzo; kaligrafiako angelu naturalak leundu egiten dira txirikordan: “L´arrondi à la base des lettres s´appelle guirlande. Elle indique l´adaptation aisée, la nienveillance, la réceptivité” (Cobbaert, 1975: 98). Hizkien gailurrean egiten den kurbari, berriz, arku deritzo. Interpretazioa: angelu txirikordatuek moldaera erraza eta irekitasuna adierazten dute; arkuek mesfidantza, espontaneitate falta, formalismoa eta izaera urrunkorra adierazten dute: “ Les arrondis au sommet des lettres que lón appelle arcades donnent, dans l´ensemble, la signification inverse de la guirlande: défiance, manque de spontaneité; si l´écriture est grande: nature distante, formalisme”(Cobbaert, 1975: 99). Mugimendu kurbatuek, oro har, jarrera moldakorra, erraza eta espontaneoa islatzen dute; mugimenduetan tentsioa falta bada, ingurunearekiko menpekotasun bihurtzen da moldaera. Intuizioaren nagusigoa, gogamenaren malgutasuna, menpeko postuetarako joera, kanporakoitasuna, sentimenduaren nagusigoa, tratu diplomatikoa eta espontaneoa adieraziko lituzkete mugimendu kurbatuek. Mugimendu angelutsuek baino sentsualitate gehiago adieraziko lukete mugimendu kurbatsuek. Idazkera samurra Idazkera argi eta irakurgarria da. Hizkien osaeran “ idazleak kendu egiten ditu alferrikako adornu eta ezaugarri guztiak” (Vels, 1997a: 118). Ez da nahastu behar idazkera sinpletuarekin. Idazkera sinpletuan egitura minimoa dute hizkiek. Idazkera sinpletua hizkiak beren egitura minimora gutxituak dituena, hizkiak beren oinarrizko hezurdurara mugatuak dituena da: “Quant á l´écriture simplifié, elle vise à la suppression de tout trait inutile à la lisibilité” (Cobbaert, 1975: 88). Interpretazioa: jokaeraren oreka eta erregulartasuna, adimen objektibo eta sintetikoa, esentzia eta eranskinak bereizten dakiena adierazten du. Velsen arabera, idazkera sinpletuan arrazoiaren nagusigoa agertzen da irudimenaren gainetik; kontzentraziorako gaitasuna ere bai. Cobbaertek honela dio: “ Certes, elle n´indique pas une grande originalité créatrice, une imagination débordante, mais elle dénote la prédominance de la raison” (Cobbaert, 1975: 88). Helburu konkretuak eta haiek lortzeko adimen praktikoa adierazten du. Ordenuaren zentzua. Jarrera barnerakoia. Esentziala dena bereganatu eta azaltzeko trebetasuna. Gustu ona eta sentimendu estetikoa. Kultura, originaltasuna, bereizkuntza, sintesirako gaitasuna, samurtasuna eta utilitarismoa adierazten ditu.  Idazkera konplikatua “ Hizkiek, batez ere larriek eta sinadurakoek, beharrezkoak ez diren trazuak dituzte” (Vels, 1997a: 118). Eredu kaligrafiakoaren arabera beharrezkoak jotzen ez diren alferrikako trazuak agertzen dituzte idatziaren edozein eskualdetan. Interpretazioa: ideien nahasketa, handinahia, irudimenaren desantolamendua, denbora eta energiaren xahuketa, begiratua eta admiratua izateko premia (“ On veut toujours être regardé, admiré”), niaren ahultasuna, autokontzeptuaren aldakortasuna, mesfidantza, nartzisismoa, norbere buruaren gehiegizko estimua, plastikarako gaitasuna, gauza interesgarriak egiteko trebetasuna, kanpoko itxuraren kultua, arreta deitzeko eta harridura sortarazteko desira, besteengan eragin nahia, irudimenaren nagusigoa arrazoiaren gainetik, samurtasun falta eta izaera harroxkoa adieraz ditzake. Sinadura eta errubrika konplikatuek, barne korapiloak, mesfidantza eta bere buruarengan segurantzarik eza adieraziko lukete. Gizaki samurrak errubrika ireki eta samurra duela esan ohi da: “Merkatariak ez diren gizakiek sinadura eta errubrika konplikatuak egiten badituzte, barne-konplikazioa, mesfidantza, beren buruarengan eta beren meritu edo bitartekoetan ziurtasun falta (gordetzeko, babesteko jarrera) adieraziko luke. Subjektuak hesi bat jasotzen du etsai posiblearen aurrean. Gizaki samurrek, leialek, beren buruarengan ziurtasuna dutenek eta orekatuek sinadura eta errubrika irekia eta samurra dute, konplikaziorik gabea”(Vels, 1997a: 119).  Idazkera lehorra Mugimendu zakarrak, neurtuak, adornurik gabeak, zuzenak, eutsiak, estutuak, angelutsuak, arinak, erregularrak, batzuetan bihurrituak, korapilotsuak eta zorroztuak dituena da idazkera lehorra. Interpretazioa: ikuspegi positibotik, gaitasun teorikoa, arrazionalizaziorako joera, arrazoia sentimenduaren gainetik jartzeko joera adierazten du; ikuspegi negatibotik, irudimen gabezia, fantasia falta, izaeraren lehortasuna, harremanetarako zailtasunak, sentimen bizitzarako erreserba, blokeoa eta kalkulua, zekentasuna eta hoztasun afektiboa adieraziko lituzke.  Idazkera betea Velsen arabera (1997a: 120), mugimendu zabal, kurbatsu eta dohaintsuak dituena da idazkera betea. Idazkera honen forma armoniatsu eta beteak, trazatuaren erliebe intentsua, hizkien loturen aberastasun eta originaltasuna nabarmenak dira. Interpretazioa: A. Velsen arabera, idazkera betea eta lehorraren arteko aldeak bero eta hotzaren arteko ezberdintasuna, bizitzaren eta heriotzaren arteko dikotomia, eta sintoniaren eta eskizotimiaren arteko aurkakotza gogora ekartzen ditu; sapaz beteriko zuhaitz mardularen eta hosto gabeko zuhaitz ihar hauskorraren arteko aurkakotza. Irudimenaren indarra, botere sortzailea, problemak errepresentatzeko eta ebazteko gaitasuna, instintuaren indarra eta sentimenezko gozamenerako joera, autoestimu sentimenduaren puztea eta onarpen edo laudorio premia adieraziko lituzke idazkera honek.  6. 4. Makurdura Hizkien makurdura neurtzeko, erdiko eskualdearen behealdeko lerroan jarri behar da angelu garraiagailua. Neurtu behar den angelua azpiko lerro horren eta hizkiaren makurdura lerroaren artekoa da. Idazlanaren hasierako, erdialdeko eta amaiera aldeko eskualdeetako hizki ezberdinen 30en bat neurri hartu behar dira. Neurketa guztien batezbestekoa atera behar da, hizkiaren makurdura kalkulatzeko. Hizkia “makurtua” izango da, eskuinaldera makurtua dagoenean, eta “alderantzikatua”, ezkerraldera makurtua dagoenean. Idazten ditugun hizkien makurdurak badu esanahi sinboliko bat. Idazterakoan, gure niarengandik besteengana zuzentzen gara; gure nia orrialdearen ezkerraldean kokatzen da, eta besteak orrialdearen eskuinaldean. Hizkien makurdurak besteekin erlazionatzeko gaitasunarekin badu zerikusia. Besteekin harreman beroak ditugunean, gure gorputza aurrerantz makurtzen dugu; bestearekiko distantzia mantendu nahi dugunean, jarrera tenteagoa hartzen dugu. Hizkien makurdurak ere horrelako zerbait esan nahi du. Idazlearen afektibitatearekin loturik dago idazlaneko hizkien makurdura. Hizkien makurdura normala 115º eta 120º-ren artekoa da, gutxi gora behera. ** Idazkera makurtua ** Erdiko eskualdearen azpiko lerro horizontalarekiko hizkien beso, zango eta erdiko eskualdeak eratzen duten angelua 120º eta 135º-ren artekoa da. Interpretazioa: subjektuak bere bizitzan ongi sentitzeko besteen presentziaren edo ekintzen premia duela adieraziko luke eskuinerantz makurturiko idazkerak; bakardadea utzi eta besteen bila joateko joera, espontaneitatea eta sinpatikotasuna ere adieraziko lituzke. Idazkera makurtuak norberaren baieztapen espontaneoa adierazten du: “Les mouvements propulsés vers la droite, dans leur avancée sur l´espace vide de la feuille, sont une affirmation spontanée de soi” (Bresard, 1984: 28). Idazkera honek sentimenduak arrazoiaren gainetik jartzen direla eta intuizioa logikaren gainetik dagoela adierazi nahiko luke. Idazkera makurtua dutenak aginte postuetan baino menpeko postuetan hobeto moldatzen dira; harreman premia gehiegia dute, aginte postu bateko bakardadeari eusteko; aginte postuetarako ez da nahi izaten menpekoekin erlazionatzeko premia handia duen pertsonarik. Idazkera etzanean edo oso makurtuan, hizkien zango eta besoen makurdura aurrekoarena baino handiagoa da. 135º-takoa baino makurdura handiagoa. Eskuinerantz etzandako idazkera egiten dutenek beren afektibitatea oso modu larritu eta estuan bizi dute eta ongi sentitzeko besteen kontaktuaren premia larria dute. Velsen arabera, idazkera mota hau dutenek nerbioen eta bulkada afektiboen kontrola sarritan galduko lukete. Sentimendu instintiboen nagusitasuna eta grinen kontrolik eza adieraziko lituzke idazkera etzanak. Gertaerak eta pertsonak, sortzen duten sinpatiaren edo antipatiaren arabera baloratzeko gehiegizko joera agertuko lukete; sentimenduen dramatizazio histerikorako joera agertuko lukete. Subjektuak bere desira eta joera sexualetan iraunkortasuna ager dezake, baina maitasun objektuaren aukeraketan ez litzateke iraunkorra.  Pixka bat makurturiko idazkera (Ikus eranskineko 27. irudia) Hizkien batezbesteko makurdura 90º eta 120º-ren artekoa da. Interpretazioa: Harreman premia ertaina du, eta harremanetan agertzen dituen afektibitatea eta sentimenduak ez dira bulkadatsuak. Harreman afektiboak kontrolatzeko gaitasuna badu. Eragina izateko joera eskasa. Velsen arabera (1997a: 179-180), ikuspegi positibotik hartuta, joeren armonia, afektibitate orekatua, sentikortasunaren eta arrazoiaren arteko oreka, lanerako iraunkortasuna eta harreman publiko eta diplomatikoetarako gaitasuna adieraz ditzake. Ikuspegi negatibotik hartuta, konbentzionalismoa, errutinazko moldaera eta kortesia adieraz ditzake.  Idazkera tentea (Ikus eranskineko 3. eta 28. irudiak) Hizkien oinarriko lerroarekiko 90º (5º gora-behera) angelua eratzen dute besoek eta zangoek. Interpretazioa: Ikuspegi positibotik interpretatzen bada, pertsonaren autokontrolaren, fermutasunaren, egonkortasunaren eta orekaren ezaugarritzat har liteke. “ En général stabilité, fermeté. “On dit” que cést le graphisme des êtres réservés et froids chez qui la seule raison domine, qui se montrent méfiants et égoistes” (Cobbaert, A-M., 1975: 113). Idazkera hau dutenak presioen aurrean bere irizpideei fermuki eusteko gai agertzen dira. Beren lanean kontzentratzeko gaitasuna badute. Jarrera patxadatsua dute eta arrazoizko ebaluaketa egiten dute gertaerez. Karakterearen eta pentsamenduaren iraunkortasuna, irizpideen eta jokaeraren heldutasuna, desiren eta sentimenduen kontrola, hausnarketa, planifikazioa, objektibitatea, asertibitatea eta erreserba adieraz ditzakete. Idazkera mota hau duten pertsonen bizitza afektiboa ez dago sentimenduaren edo instintuaren esanetara bakarrik (Vels, 1997a: 180). Ikuspegi negatibotik hartzen bada hoztasuna, kontrol gehiegia, indiferentzia, harrotasuna, mesfidantza, erreserba, berotasunik eta sinpatiarik eza, konplexuen eta erruduntasun sentimenduan gordetzea, lehortasuna, gogortasuna eta intrantsigentzia adieraz ditzake. Idazkera alderantzikatua ( Ikus eranskineko 6., 29. eta 30. irudiak) Hitzek 60º eta 45º-ren arteko makurdura agertzen dute erdiko eskualdearen oinarriko lerroarekiko; ezkerretarantz makurtua dago beraz idazkera hau. Interpretazioa: Nerabezaroan sarritan agertzen da idazkera mota hau. Helduarengan gutxiagotan agertzen da, eta mesfidantzaren agertzat hartzen da gehienetan. Pertsona bere baitan biltzearen adierazgarria da. Idazkera hau duen pertsonak ez du ezer onik espero besteengandik: “ Subjektua mesfidatu egiten da, harremana izan dezakeen pertsonen asmoekiko susmakor agertzen da” (Vels, 1997a: 181). Erreflexu baldintzatu negatibo batzuen ondorenez, ekimena eta erabakiak hartzeko gaitasuna galdua luke pertsonak. Emozioen hertsaketa, gutxiagotasun sentimendua, harremanetarako zailtasuna eta elkartruke afektiboetarako itxitasuna agertuko luke. Inkontzienteko edukien aurrean defendatu egingo litzateke subjektua; bere kontzientziatik aldendu egin nahiko lituzke bizipen eta errepresentazio mingarriak. Egokitzapen arazoak lituzke, bere bulkada eta afektuak gehiegi zelatatuko lituzke, bere sentimenduekiko prekauzio gehiegia hartuko luke, ez luke bere bihotza espontaneitatez irekiko, beste pertsonei buruzko mesfidantza agertuko luke, besteen agerpen maitekorrak mesfidantzaz hartuko lituzke, hitz batean, besteekiko harremanetatik ez luke gauza handirik esperoko: “Le renversement des mouvements vers la gauche paraît résulter de la pesée d´un obstacle à l´encontre de l´avancée spontanée sur l´espace libre de la feuille. Freinés, ces mouvements indiquent une réaction de défense, de crainte inhibitrice. L´obstacle peut être réel ou imaginaire: c´est la représentation mentale de l´obstacle qui freine la lancée spontanée du mouvement vers la droite”(Bresard, 1984: 29). Ezkerretara etzandako idazkera: 45º baino gehiagoko angelurik ez du eratzen erdiko eskualdearen oinarri-lerroarekiko. Kanpoko mundutik babestearen, mesfidantzaren, egozentrismoaren eta afektibitate mailako esperientzia negatiboen adierazle izan liteke.  Makurdura desberdineko idazkera(Ikus eranskineko 4., 22. eta 31. irudiak) Idazlaneko hizkiek makurdura aldakorra dute, hau da, hizki makurtuak, tenteak eta alderantzikatuak txandakatzen dira (Vels, 1997a: 184). Makurdura ezberdintasun hori gerta liteke idazlan batean zehar, idazlan ezberdinetan, paragrafo ezberdinetan, hitz ezberdinetan edo hizki ezberdinetan. Iraunkortasun edo intentsitate gehiago edo gutxiago eduki dezake ezaugarri honek. Interpretazioa: Ikuspegi positibotik begiratuta, moldaera gaitasunaren, norbere premiak besteenekin sintonizatzeko gaitasunaren eta norberaren barneko desira eta beldurren arteko borrokan oinarritutako aldaketarako gaitasunaren adierazle da. Ikuspegi negatibotik begiratuta, subjektuaren sentimendu zalantzakorrak agerian geldituko lirateke; lanerako iraunkortasunik eza, proiektuak etengabe aldatzea, kontzentraziorako gaitasun eskasa eta eta kontrolaren galera erraza adieraziko lituzke. Makurdura alderantzikatua duen idazkera batean, “g” hizkia eskuinetarantz makurtua badago, harreman afektibo-sexualetarako gaitasun onaren adierazgarritzat hartzen du Ramos Gasconek (1996: 38). Testuaren makurdura eskuinetaranzkoa denean, eta “g” minuskula ezkerretarantz makurtua dagoenean, bikote bizitzarako nortasun gatazkatsu bat adieraziko luke.  6. 5. Idazkeraren presioa Idazketarako erabiltzen den tresnaren arabera, presio ezberdina egin dezake idazleak. Arkatzez idazten badu, presio handiegia eginez gero, punta hausteko beldurra eduki lezake. Boligrafoa tresna egokia izan liteke, nahi den moduko presioa egiten uzten baitu. Nolanahi ere, egin duen presioa nabarmentzeko garaian, idazteko erabili duen paperaren lodierak eta kalitateak ere zerikusia eduki dezakete. Idazlan baten presioaren azterketa grafologikoa egiterakoan, idazle beraren idazlan ezberdinak edukitzea beharrezkoa izaten da, material ezberdinekin eta une ezberdinetan zer-nolako presioa egiten duen jakiteko. Mugimendu grafikoa egiteko erabiltzen den energiak eta kemenak, instintuaren, sentimenduaren eta borondatearen indarra eta osasun maila adieraziko lituzke (Vels, 1997a: 85) . Pertsonaren asertibitatearekin eta herabetasunarekin lotuta agertzen da idazketaren presioa: pertsona asertiboek gehiago presionatzen dute, eta pertsona herabeek gutxiago. Pertsonen idealismo edo errealismo mailaren berri ere emango liguke presioak: pertsona errealistek gehiago presionatuko lukete; pertsona idealistek gutxiago presionatuko lukete, eta airean bezala utziko lukete boligrafoa edo arkatza. Presioaren modulu arrunta, bat-bateko tentsio edo erliebe aldaketarik ez duen hura da; idazketako marretan edo trazuetan bihurdurarik, astinaldirik, dardararik edo mailadurarik ez duen hura jotzen da modulu arrunta. Jarraian, tentsioaren arabera ze idazkera mota bereizten diren ikusiko dugu:  Idazkera irmoa edo tentsua(Ikus eranskineko 33. irudia) Mugimendu grafikoak ziurrak, tentsuak, zuzenak, irmoak eta uhindurarik gabeak direnean deitzen du Velsek irmoa idazkera bat (1997a: 86). Trazuen ertzak ongi zedarrituak eta garbiak dira. Interpretazioa: energia eta dinamismo psikofisikoarekin, asertibitatearekin eta erresistentziarekin du zerikusia tentsio mailak. Erabakimena eta ekintzarako jarrera kementsua eta irmoa adierazten du tentsio grafikoak. Idazkera irmoak logika intuizioaren gainetik jartzen dela adieraziko luke. Presio handiak dinamismo grafiko indartsua adierazten du; horrelako idazkera duen pertsona bere nortasunarengatik nabarmentzen da; bere desiren, afektuen, iritzien irmotasunagatik. Trazuen tentsioa, iraunkorra denean, osasun onaren ezaugarri da: kontzentratzeko gaitasuna, errendimendu ona, pentsamenduaren irmotasuna eta ekintzaren ziurtasuna adieraziko lituzke. Zuzendaritza postuetan sarritan ikusten dira presio irmoa duten pertsonak. Idazkera sakona (Ikus eranskineko 37. irudia) presio indartsuko idazkera bat da. Lupaz begiratuta, trazuen erretena paperean antzematen denean hitz egiten da idazkera sakonaz. Idaztresnak paperaren gainean presio handia egiten du, eta paperaren bestaldetik ukimenez nabarmen liteke erretenaren erliebea. Presioaren gehikuntzak idazketaren abiadura jaitsarazi egiten du; gogamen prozesuen astiroagotze baten isla bezala hartzen da. Energiaren higadura maila garaia eskatzen duten lanpostuetarako egokiak dira idazketaren presio handia dutenak. Velsen arabera (1997a: 91), idazkera sakonak pentsamenduaren, ekintzaren eta joeren sakontasuna eta subjektuaren balioen benetakotasuna adieraziko lituzke. Ardura postuetan aurkitzen ditugu sarritan idazkera sakona dutenak. Beren irizpideak aurrera ateratzen dakiten pertsonak izango lirateke. Azaleko edo itxurazko presioa duen idazkeraren kasuan, idazkera sakona dela dirudien arren, lupaz begiratuta, trazua ez dela benetan sakona ikus dezakegu. Hizkien beheranzko trazuetan hozkadurak, mailatuneak eta uhindurak agertzen dira. Azaleko presioa duen idazkerak benetakotasun eta sakontasun gabezia agertuko lituzke; itxurazko agerpen eta demostrazioetan xahutuko lituzke subjektuak indarrak; besteak iruzurtu nahiz, nartzisismoak agindutako itxurazko “poseak” hartuko lituzke. Trazu sakonaren eta itxurazko trazuaren arteko aldeak garbi uzten ditu benetako nortasunaren eta itxurazko nortasunaren arteko ezberdinatsunak.  Idazkera lasaia, biguna eta arina(Ikus eranskineko 34. eta 35. irudiak) Idazkera lasaiaren kasuan, paperaren gainean presio txikia egiten da. Mugimendu grafikoan tentsiorik ez dagoenean, marra ahulak, uhinduradunak eta edozein norabidetan okertuak agertzen dira, eta horrelakoetan, idazkera lasaiaz hitz egiten da (Vels, 1997a: 86-87). Interpretazioa: idazkera mota hau duen subjektuak bizitzeko energiarik eta kemenik ez du agertzen. Zailtasunen aurrean berehala egiten du atzera; iraupen gutxi agertzen du; lanerako, bere interesak defendatzeko eta borrokarako jarrera ahula agertzen du; erraz etsitzen du; egonezintasuna, ezdeustasun sentimendua eta irmotasunik eza agertzen ditu. Nortasunaren indar kaxkarra agertzen du; aginte postuetarako ez du gaitasunik agertzen; menpeko postuetan egokiago sentitzen da. Harremanetarako zailtasunak dituen pertsona herabea izan ohi da eskuarki. Fantasiaren munduan eta planteamendu teoriakoetan babesten da. Ez da batere praktikoa. Intuizioan oinarrituta, azkar konpondu nahi lituzke arazoak, sakondu eta kontzentratu gabe. Lan intelektualerako gaitasun gehiago ikusten zaio, lan fisikorako baino. Idazkera bigunak, berriz, mugimendu kurbatsuak (“ elle comporte trop de courbes”), tentsio eta dinamismorik gabeko mugimenduak agertzen ditu. Besoak, zuzenak izan ordez, eskuin aldera okertzen dira eta uztai forma hartzen dute. Lerroak eta hitz amaierak jaitsi egiten dira (Vels, 1997a: 87). Idazkera bigunaren interpretazioa: zailtasunei aurre egiteko energia eta motibazio gutxi, pasibotasuna, ahalegin jarraiturako gaitasunik edo adorerik eza, erresistentziarik eza, biguntasuna eta alferkeria adieraz ditzake: “lymphatisme et, surtout, faiblesse de la volonté, laisser-aller et laisser-faire, manque d´initiative, apathie. Ce sont les êtres qui n´interviennent pas, n´agissent pas, comptent sur les autres, se dérobent devant toutes les corvées”(Cobbaert, 1975: 80). Idazkera arina (Ikus eranskineko 36. irudia) trazu finak, etendura gabeak, ertz garbikoak, tentsio piskatekoak edo tentsio gutxikoak dituena da: “Elle est de faible pression, ce qui ne veut nullement dire qu´elle manque de netteté; toutes les lettres sont d´une pression égale, sans interruption de tracé” (Cobbaert, 1975: 79). Idazkera arinak, idazkera armoniatsuarekin batera doanean, energia interes espiritualetara zuzentzen dela adieraziko luke; erlijioso eta mistikoengan sarritan agertzen da. Tentsio gutxi duenean, sentikortasun handia baina pasiboa adierazten du; bizitzarako energia eskasa; joera espiritual eta mistikoak; bizitza kontenplatiborako joera; errealitateari beldurra; borondate biguna.  Tentsio eta sakontasun ertaineko idazkera Pertsona gehienek duten idazkera tentsio ertainekoa da. Mugimenduak ez dira oso tentsuak, eta oso lasaiak ere ez; tinko mantentzen dira, baina bigundu daitezke, hizkien oinarrian batez ere Idazkera bigunak, berriz, mugimendu kurbatsuak, tentsio eta dinamismorik gabeko mugimenduak agertzen ditu. Besoak, zuzenak izan ordez, eskuin aldera okertzen dira eta uztai forma hartzen dute. Lerroak eta hitz amaierak jaitsi egiten dira (Vels, 1997a: 88). Interpretazioa: planteamendu teorikoen eta praktikoen arteko oreka adierazten du. Logikaren eta intuizioaren arteko oreka. Zuzentasunaren eta malgutasunaren arteko, norbere interesen defentsaren eta moldaera premien arteko, betekizunen eta eramankortasunaren arteko oreka adierazten du. Idazkera mota hau dutenek, aginte postuetarako bezala balio dute menpeko postuetarako ere. Idazkera bat izan daiteke tentsoa eta lasaia aldi berean: zentzu batean tentsoa da eta bestean lasaia edo biguna; eskualde batzuetan irmotasuna agertzen du, eta zalantza besteetan (Vels, 1997a: 88). Presio bertikaleko idazkeran, norabide bertikalekoak diren trazuetan presio gehiago agertzen da. Trazu bertikalen tentsio handiak autobaieztapena, asertibitatea, norbere irizpideak ezarri nahia adierazten du; trazu bertikalen tentsio txikiak norbere kontzientziaren eta joeren indar eta irmotasunik eza adieraziko luke. Trazu bertikalak lasaiak eta tentsio gutxikoak badira, nortasun zalantzakor eta iraunkortasunik gabe baten adierazle dira. Presioa horizontala denean, norabide horizontalean doazen trazuak markatuagoak agertzen dira.Trazu horizontalen tentsioak besteengana hurbiltzeko desira, hedapenerako joeraren indarra eta kanporakoitasuna adierazten ditu. Trazu horizontalak tentsuak badira, afektibitatearen, desiren, borondatearen, sentimenduaren edo ideien indar hedatzailea islatzen dute. Gerta daiteke, baieztapenaren eta hedapenaren arteko tirabira eta desoreka bizitzea pertsona batek; horrelakoetan, pertsonaren idazkeraren trazu bertikal eta horizontaletan txandaka agertzen dira tentsioa eta lasaitasuna (Vels, 1997a: 89). Sakontasun ertaineko idazkerak paperean erreten sakonik ez du uzten, baina behagarria da erretena. Hizkien trazuen ertzak ez dira idazkera sakonean bezain garbiak, ez eta idazkera azalekoan bezain mailatuak eta bihurrituak ere (Vels, 1997a: 93). Sakontasun ezberdineko idazkerak ez du erregulartasunik agertzen trazuen presioan, sakontasunean eta erliebean. Interpretazioari dagokionez, sakontasun ezberdineko idazkera duenak intuizioa agertuko luke logikaren gainetik, planteamenduetan ziurtasunik ez luke agertuko eta bere gaitasun sortzailearen erregulartasunik ez luke erakutsiko (Vels, 1997a: 93). Presio berdineko idazkerak, berriz, lanerako gaitasunaren iraunkortasuna, maila afektiboko iraunkortasuna, energi mailaren iraunkortasuna, nortasunaren ziurtasuna eta oreka adieraziko lituzke.  Tentsio gogorreko eta suabeko idazkerak Tentsio gogorreko idazkeran (Ikus eranskineko 39. irudia) angeluak agertzen dira hizkien oinarrian. Hizki lerrozuzenarekin eta zurrunarekin lotuta sarritan agertzen da tentsio gogorreko idazkera. Interpretazioa: etsaitasun eta aurkakotza maila indartsua, norbere ideien eta desiren nagusitasuna adieraz ditzake; besteen interes, premia, desira eta kezkekiko ardura gabeziaren, berekoikeriaren eta sentikortasunik ezaren adierazle da sarritan. Arauak, eginkizunak, ohorea eta printzipioak, premia afektiboen aurretik jartzearen adierazle da. Besteen iritziak berehala baztertzen ditu; ez du besteen eskubiderik, borondaterik eta askatasunik errespetatzen. Tentsio suabeko idazkeran (Ikus eranskineko 40. irudia) kurbatsuak dira hizkien oinarriak. Interpretazioa: norbere joeren sozializazioa adierazten du. Norbere joerek ez dute tupust egiten besteek joerekin. Badira idazkera batzuk batzutan tentsio gogorra eta bestetan tentsio suabea dutenak; idazkeraren trazuak batzuetan gogorrak eta besteetan suabeak dira, hau da, batzuetan hizkien oinarria angelutsua da eta bestetan hizkien oinarriak kurbatsuak dira. Interpretazioa: joera gizartekoien eta norberarekiko joeren arteko gatazka adierazten du. Idazkera sostengatua edo presio desberdineko idazkerak: ardatz erakoa, masiboa eta zorroztua Trazu eta norabide batzuetan kolpetik gehitzen da presioa; presio kontrastea nabarmen gelditzen da zati batzuen eta besteen artean. Presioa gehitzeak trazuen lodiera aldatu egiten du. Presio aldaketaren arabera, mazo antzeko idazkera, ardatz erako idazkera eta idazkera zorroztua suertatzen dira. Interpretazioa: idatzian zehar egiten den bat-bateko presio gehikuntzak emozio bortxakoien pilaketarako eta deskargarako joera, energiaren desplazamendu irregularra, bat-batekotasuna, eztandagarritasuna eta defentsa adieraz ditzake. Ardatz erako idazkera: hizkien trazuen erdialdeko presioa trazuen hasierako edo amaierako baino handiagoa da. Hizkien beheranzko trazuetan loditasunaren ez- regulartasunak agertzen dira idazkera espasmodiko honetan. Lumaz idaztean bakarrik nabarmentzen da idazkera mota hau. “Bulkada arin eta suabetik, presioaren bat-bateko eta bortxazko aldaketara iragaten da, baina beheranzko mugimenduaren presioa berehala jaisten da berriro, trazu suabe eta delikatuetara itzuliz” (Vels, 1997a: 100). Bat-bateko presiozko sostengatze hauek ardatzaren antza hartzen dutelako deritzo ardatz erako idazkera. Interpretazioa: sentsualitatea, sabeldarraiotasuna, materialismoa, erotismoa eta sentipen fisiko atseginen beharra adierazten du idazkera honek: “indice de sensualité, gourmandise, recherche de sensations”(Cobbaert, 1975: 84). Itxuraz finak diren pertsonengan ustekabeko bortxaldiak edo erreakzio gordinak ager daitezke. Ustekabeko ikuskizun ausartekin harri gaitzakete idazkera hori darabilten pertsonek. Mazo antzeko idazkera: “Trazu bertikalek edo horizontalek gehiegizko eta bat- bateko handitzea aurkezten dutenean, mazo antzeko idazkeraz hitz egiten dugu; trazatuaren beste zatiekin kontrastean, bere amaieran loditzen da trazua. Mazoa, beti, punta karratuan amaitzen da” (Vels, 1997a: 101). Idazkera hau ere, lumaz egiten den idazkeran agertzen da. Hitz amaiera gehienak eta t-barrak lodituak dira. Interpretazioa: Velsentzat, emozioen tentsio pilatuaren deskarga bortxakoierako joera islatzen du mazo antzeko idazkerak. Cobbaertentzat ere, norberaren eta bestearen kontrol handia edukiko luke subjektuak, eta ondoren, tentsio pilatuaren bat-bateko deskarga etorriko litzateke: “On y voit le besoin de s´extérioriser, parfois brutalement, surtout par une brusque décharge de la tension accumulée” (Cobbaert, 1975: 83). Norabide bertikaleko mazoek norbereburuaren baieztapena adieraziko lukete. Norabide horizontaleko mazoek ekintzarako gaitasun eta erabakimen aberatsa adieraziko lukete. Idazkera zorroztua: hizki amaierako trazuak, eta batzuetan hasierakoak ere bai, orratz muturraren edo aizto muturraren antzekoak dira. Idazkera mota hau azkarra eta bulkadatsua izan ohi da normalean. Interpretazioa: trazu zorroztuek norbere buruaren menderakuntzarik eza (“insuffisance dans la maîtrise de soi”), grinen eta desiren inhibiziorik eza, erreakzioen bizkortasuna eta bulkadatsutasuna, bulkaden erasokortasuna eta oldarkoitasuna, erasotzeko eta zauritzeko joera agertzen dute: “Trazaera zorroztuak, eskuarki, norbere buruaren menperakuntzan deficit bat islatzen du, subjektuaren joeren, instintuen, desiren eta premien frenu eta inhibizioaren gutxiegitasuna: bulkadatsutasuna eta erreakzioen bizkortasuna adierazten ditu” (Vels, 1997a: 102). Joera erasokorrak sublimatzen direnean, adimen zorroztasuna eta ikerketarako trebetasuna agertuko lirateke.  Idazkera astuna edo lodia Tentsio eta sakontasun gabeko mugimendu makalez egindako trazu lodi eta astunak dituen grafia da idazkera astuna edo lodia; idazkera likatsua ere deitzen da. Interpretazioa: Joera materialen mende dagoenaren, jarduerarako joera gutxi duenaren idazkera da; gelditasun fisikoa eta gogamenaren geldotasuna adierazten ditu: “ esprit lourd, paresse, matérialisme, impulsivité, parfois désordres dans le domaine sexuel”(Cobbaert, 1975: 81).  Presioaren anomali patologikoak Trazaketa bihurritua:zuzenak izan beharko luketen trazuak (besoak eta zangoak batez ere) bihurridura deformatuekin agertzen dira; kurbak alderantzizko zentzuan egiten dira (Vels, 1997a: 107). Kurba desbideratua edo bihurritua behin eta berriro errepikatzen denean, sufrikario keinu bezala hartzen da. Trazaketa hautsia: hizkien eskualde batzuetan idaztresna ez da apoiatzen eta, ondorenez, trazuaren bat-bateko haustura gertatzen da, nerbioen jariakortasunaren etendura txiki bat gertatu izan balitz bezala (Vels, 1997a: 107). Tinta gabeko eskualde batzuk agertzen dira: “le tracé es interrompu involontairement” (Cobbaert, 1975: 87). Interpretazioa: tresna paperaren gainean sostengatzeko beldurra, norbere buruarengan konfiantza falta, asertibitaterik eza, herabetasuna eta barne-herstura adieraziko lituzke. Espasmoaren adierazpen grafikoak bezala ulertzen dira trazu hautsiak. Desoreka neurobejetatiboen ezaugarri da (Vels, 1997a: 107). Maila psikologikoan, larritasunaren adierazgarri da. Hausturak idazlanaren goi eskualdean agertzen badira, maila intelektualeko beldurren adierazle izango lirateke; hausturak behe eskualdean agertzen badira, instintuen kontrola galtzeko beldurraren adierazle izango lirateke. Idazkera dardarkaria: trazuek angelutxo txikiak aurkezten dituzte, batez ere zentzu bertikalean, mugimendu kolpe batez eratu ezingo balitu bezala (Vels, 1997a: 108). Nerbioen energiaren jarraipenik eza edo intermitentzia adierazten du. Zaharrengan, alkoholikoengan, drogazaleengan, intoxikatuengan, akituengan, hotz handia dutenengan, oso emozionaturik daudenengan eta beste hainbat patologia dituztenengan (adibidez, Parkinsonen eritasuna) agertzen da idazkera mota hau.  6. 6. Lerroen norabidea Paper garden milimetratu bat erabil daiteke, lerroen norabidea zer-nolakoa den jakiteko. Paper gardenaren lerro horizontalarekiko idatziaren lerro horizontalak zer-nolako desbiderapena duen begiratu behar da. Angelu garraiatzailea erabil liteke neurketarako. Lerroen norabidea, humore egoeraren eta borondatearen aldaketen isla bezala hartzen da grafologian. Norabidearen modulua, zurruntasunik gabeko idazkera lerrozuzena eta horizontala izango litzateke.  Goranzko idazkera(Ikus eranskineko 28. irudia) Ezker-eskuin ibilbidean gorantzako norabidea dute lerroek. Lerro ezberdinen norabidea batez beste 5º baino gehiago desbideratzen bada horizontaletik, oso gorantzako norabidea dela esaten da; 5º baino gutxiago desbideratzen bada, goranzkoa dela esaten da. “ Hemen sartu behar dira sinadurako hizkien gorantzako norabidea, errubrikaren gorantzako mugimenduak, amaierak, gorantzako gidoi eta t-barrak, eta obaloen gorantzako irekidura” (Vels, 1997a: 161). Interpretazioa: lerroak oso gorantzakoak direnean, gehiegizko entusiasmoa, exaltazioa eta jarduera sutsua adierazten ditu. Horrela idazten duena baikorra da, zailtasunei aurre egiten badaki, beti gorantz begira dago eta lortu duenari garrantzi gutxi ematen dio. Orokorrean goranahia islatzen du gorantzako idazkerak. Goranahi hori hiru zentzutan uler daiteke, Velsek dioenez (Vels, 1997a: 161): Goi eskualdearen nagusigoak duen goranzko idazkerak, arlo idealeko goranahia adierazten du. Erdi eskualdearen nagusigoak arlo emozionaleko goranahia, besteei norbere emozioak ezartzeko desira eta besteen sentimenduak menperatzeko gogoa adierazten ditu. Behe eskualdearen nagusitasunak gurari fisiologiko edo materialak eta norbere premia eta grina materialak besteei ezartzeko joera agertzen ditu. Ikuspegi positibotik begiratuta, irudimenaren eta fantasiaren indarra, ahalmen sortzailearen barne sentipena, bulkada indartsua, entusiasmo eta berotasun kanporakoia, jarduera eta ekimen komunikatzailea, zailtasunak gainditu eta arrakasta lortzeko konfiantza eta osasun ona adierazten ditu. Ikuspegi negatibotik begiratuta, asaldura, urduritasuna, arrandiatsutasuna, errealitatearekiko harremanaren galera eta handikeria adieraz ditzake.  Beheranzko idazkera(Ikus eranskineko 35., 41. eta 43. irudiak) Lerro idatziaren norabidea lerro horizontalarekiko beherantz joaten da. Beren ezker-eskuin norabidean beheranzko norabidea dute lerroek. Lerro horizontalaren eta lerro idatziaren arteko angeluen batezbesteko 5º baino txikiagoa bada, beheranzko idazkeraz hitz egiten dugu. Angeluen batezbestekoa 5º baino gehiagokoa bada, oso beheranzko idazkeraz hitz egiten da. Batzuetan, grafismoa tentsoa eta lerrozuzenarekin batera doanean beheranzko idazkera, paperaren kokaera okerra egon ote den susmatu behar da. Interpretazioa: nekeak eragina izan daiteke beheranzko idazkera. Gaixotasuna ere zergatien artean ager daiteke, Velsen arabera (1997a: 163). Desanimurako, depresiorako eta pesimismorako joera agertzen du sarritan; lanean errenditzeko gaitasunaren jaitsiera adieraziko luke. Errealitatearen aurrean pot egiteko joera: ekimen eta goranahi gutxi, bizitzako presioak jasateko energia eta adore gutxiegi. Nekea, mina, frustrazioa, etsipena, tristura, erosotasuna, borondatearen ahultasuna, utzitasun pertsonala, akidura, neurastenia eta depresiorako joera adierazten ditu. Beheranzko norabidean idatzitako sinadurak ere akidura fisiko eta morala, itxaropenaren galera, etsipena, autoestimu gabezia eta autosuntsiketarako joera adieraz ditzake.  Idazkera lerrozuzen horizontala Lerroek norabide horizontala eta ibilbide zuzena jarraitzen dute. Lerrozuzena izateak ez du ezinbestean horizontala izatea ekartzen. Idazkera bat izan daiteke lerrozuzena eta gorantzakoa, edo lerrozuzena eta beheranzkoa. Azkenik, idazkerak aurkez dezake zuzentasun pixka bat, edo zuzentasun gehiegizkoa eta zurruna. Interpretazioa: ikuspegi positibotik begiratuta, funtzio psikiko eta organiko ezberdinen armonia eta oreka, emozioen egonkortasuna eta aldaketa afektibo nabarmenik eza adieraziko lituzke (Vels, 1997a: 160). Heldutasun psikikoa eta joera inkontziente beteezinen sublimazioa lortua du. Printzipio moral egonkorretan finkatzen da borondatea. Zentzun negatiboan, fantasia eta irudimen koloretsurik eza, konbentzionalismoa eta errutina adieraz ditzake. Lerro horizontalak zurrunak direnean, hau da, eskuin-ezkerrerako norabidean gehiegizko zurruntasuna agertzen dutenean lerroek, ideien zorroztasuna, printzipio moralen konbentzionalismoa eta jokaeraren zurruntasuna adieraz ditzake. Subjektuak ez luke harmoniatsuki bereganatuko bere ingurumundua eta ez lituzke askatasunean agertuko bere barneko joera espontaneoak (Vels, 1997a: 160). Supernia zorrotzaren uztarripean agertzen da subjektuaren nortasuna. Tentetasuna, fanatismoa eta intrantsigentzia adieraz ditzake; metodiko, diziplinatu eta langile bezala agertzen da. Velsek dioen bezala, idazkera lerrozuzen hau idazkera angelutsu eta estutuarekin batera doanean, nortasun eskizoidea islatzen du; idazkera borobilduak leundu egiten ditu joera horiek; idazkera oso angelutsuak zorroztu egiten ditu.  Sugeantzeko idazkera (Ikus eranskineko 4. irudia) Batzuetan lerroek uhindurak agertzen dituzte beren aurrerabidean; uhindura horiek handiagoak edo txikiagoak izan daitezke. Besteetan, hizkiak kulunkatu egiten dira hitzetan eta ez dira oinarri berberaren gainean finkatzen. Interpretazioa: ikuspegi positibotik begiratuta, sugeantzeko lerroek situazio ezberdinetara egokitzeko gaitasuna adieraziko lukete; traturako fintasuna, diplomazia, negozioetarako gaitasuna, harremanetarako trebetasuna, sentimenduaren eta espirituaren malgutasuna ere adieraziko lituzkete; zirkunstantzien arabera aldatuko lirateke pertsona hauen humore egoerak; hunkiberak lirateke eta humore zentzua ere balukete. Ikuspegi negatibotik begiratuta, izaera aldakorra, iheskorra, faltsua, hipokrita, emandako hitza jaten duena, seriotasunik eta iraunkortasunik gabea eta eragingarria adieraz dezake sugeantzeko idazkerak. Lerroak izan ordez hitzak badira sugeantzekoak, goian aipaturik berezitasunak are nabarmenagoak dira: ikuspegi negatibotik begiratuta, hunkigarritasuna, urduritasuna, egonezintasuna, abagunearen arabera aldatzeko gaitasuna eta antolamendu jarraitua eskatzen duten lanetarako gaitasunik eza adieraziko lituzke; ikuspegi positibotik begiratuta, gauzak sentitu eta intuitzeko gaitasuna, situazioetara egokitzeko malgutasuna, diplomazia eta oportunismoa adieraziko lituzke. Gorantz mailakaturiko hitzak(Ikus eranskineko 43. irudia) Hitz bakoitza lerroaren horizontalaren gainetik igotzen da, baina hurrengo hitza berriro horizontaletik hasten da. Hitzen azken hizkiak igo egiten dira, eskailerak osatuz, oinarriko lerroa igo gabe. Interpretazioa: Idazleak bere joera baikor-entusiastari mugak jarri nahi dizkio. Jarrera kontzientearen eta premia inkontzienteen arteko borroka agertzen du. Premia eta joera inkontzienteei eutsi egin nahi die, gehiegizko triunfalismotan erori gabe. Emozioen egonezintasun bat ere agertzen du: zirraren bat-bateko deskarga modukoak agertuko lirateke grafismoan.  Beherantz jositako hitzak Hitzak lerro horizontalaren azpitik jaisten dira, hurrengo hitzean berriro lerro horizontal berberetik hasteko. Hitzaren amaierak jaitsi egiten dira, lerroa beheranzkoa izan gabe. Interpretazioa: bere joera depresiboen kontrako borroka kontzientea darama idazleak. Borondate kontzientearen borroka, desadorearen eta etsipenaren kontra. Zailtasunen eta porroten aurrean borondate gogorra agertzen du. Egoera depresiboaren, nekearen eta akiduraren kontrako borroka adierazten du.  Lerro konkaboak(Ikus eranskineko 7. eta 44. irudiak) Idazketa lerroak beherantz jaisten hasten dira, baina lerroa aurrera doan heinean, gorantzako norabidea hartzen dute (Simón J.J., 1992: 169). Gorantz irekitako uztai baten forma hartzen dute lerroek. Interpretazioa: Porrotari aurre egitea adierazten du; lehenengo zailtasunen aurrean desanimatu egiten dira, baina ezarian-ezarian zailtasunei aurre egiten hasten dira, azkenean garaipena lortu bitartean. Subjektuaren lerro hasierako ezezkortasuna eta etsipena modu euforikoan ebazten da lerroaren azken zatian.  Lerro konbexoak(Ikus eranskineko 5., 9. eta 42. irudiak) Lerroen norabidea gorantzakoa da hasieran, baina azkenean beherantzako norabidea hartzen dute; idatziak “menditxoaren” forma hartzen du (Simón J.J., 1992: 169). Lehenik igo eta gero jaitsi egiten dira lerroak, eta U alderantzikatuaren edo mendixkaren forma hartzen dute. Interpretazioa: hasieran jarrera baikorra eta euforikoa du subjektuak, baina zailtasunekin topo egin bezain laster lehen momentuko berotasuna desagertu egiten da. Egonezintasuna eta zailtasunen aurrean energiari eusteko iraunkortasun gabezia adierazten ditu.  Kasu bereziak Idazketa lerroaren norabideari buruzko kasu berezi batzuen deskribapena eta interpretazioa ere ematen digu J. J. Simonek (1992: 171-176):     * Goranzko lerro amaierak: lerroak horizontalak dira, baina lerroko azken       hitza edo azken hizkiak gorantz igotzen dira. Baikortasunaren kontrol       kontzientea bezala interpretatuko litzateke. Goranzko hitz amaierak: hitz       bakoitzaren azken hizkiak gorantz igotzen dira. Gorantz mailakaturik       hitzen interpretazio bera dute. Baikortasun sakonaren hertsapen       kontzientea bezala edo errealitateari ihes egiteko desira bezala       interpreta liteke.     * Beheranzko lerro amaierak: lerroko azken hitza edo hizkiak beherantz       erortzen dira. Depresiorako joera sakona kontrolatu nahia adieraziko       luke. Beheranzko hitz amaierak: hitz bakoitzaren azken hizkiak jaitsi       egiten dira. Beherantz jositako hitzen esanahi bera du: joera       depresiboaren kontra borrokatu nahiko luke kontzienteki.     * Bat-bateko gorakadak dituen idazkera: hizkien edo hizki taldeen bat-       bateko igoerak agertzen dira. Hitzak berak baikortasun mezua daramalako       gerta liteke, edo hitzak iradokitzen duen baikortasunaren adierazpena       delako hitza.     * Bat-bateko beherapenak dituen idazkera. hizkien edo hizki taldeen kolpeko       jaisteak gertatzen dira. Tristura edo etsipena iradokitzen duten hitzekin       gerta daiteke.     * Norabide aldakorreko idazkera: norabide desberdineko idazkerahonetan       lerroek ez dute norabide finko eta jakinik; igo eta jaitsi dabiltza, dela       sugeantzeko mugimenduan, dela mugimendu mailakatuan; etengabeko barne-       borroka kaotikoaren adierazgarri izan liteke: goraldi krisiak beheraldi       krisiekin txandakatzen dira. Zirraren egonezintasunaren, autoestimuaren       ziurtasunik ezaren, borondatearen eta norbere buruaren orekarik ezaren,       ziklotimiaren edo psikosi maniako-depresiboaren adierazgarri izan liteke:       “autorearen egonezintasun emozionalaren eta zirkunstantzien aurrean       gertatzen zaizkion jarrera aldaketen adierazgarri”, “ziklotimia kasu bat,       norabide aldaketak fase maniakoei (goranzko lerroak) eta fase depresiboei       (beheranzko lerroak)dagozkiela”, “norabide aldaketak oso bat-batekoak       badira, ziklotimiaren ordez, psikosi maniako-depresibo bat izan liteke”       (Simón J.J., 1992: 174-175).  ****** 6. 7. Idazketaren abiadura ****** Idazkeraren abiadura aztertzeko garaian, grafologoaren aurrean idazten badu subjektuak, abiadura objektiboki neurtzea errazten dio horrek. Idazketaren abiadura neurtzeko, lasaitasun giro batean jarri behar da subjektua. Nahi duen gaiaz idazteko eskatuko diogu, eskuarki ohi duen abiaduraz. Lasaitzeko denboralditxo bat utzita gero, 30 segunduko 6 denboratarte kronometratuko dizkiogu. Interbalo horien amaieran, marra bat egingo du subjektuak, idatzi duen azken hitzaren ondoren; horrela kontatu ahal izango ditugu 30 segundutan egindako hitzak. Azkenik, denboratarte guztien batezbestekoa aterako dugu. Batezbesteko hori 2 zenbakiaz biderkatzen badugu, hor edukiko dugu subjektuaren minutuko hitz kopurua edo idazketako abiadura. I dazlearen erreakzioaren ohiko abiadura adierazten du idazkeraren bizkortasunak. Mugimendu grafikoaren abiadurak, gogamen prozesuen bizkortasuna eta lanerako erritmoa adierazten ditu. Bizkortasuna presio egokiarekin elkartuta badoa, energiaren sarrera eta irteera onaren ezaugarri egokia da (Vels, 1997a: 139). Trazuak egiteko bizkortasuna eta minutuko idazten diren hizki kopurua edo idazketaren abiadura bereizi egiten ditu J.J. Simonek (Simón J.J., 1992: 195- 196). Trazuak idazteko bizkortasuna edo abiadura, idazketaren behaketa soiletik ateratzen den neurri subjektibo bat da. Idazketaren abiadura globala, berriz, parametro objektiboa da, kronometro batez neur baitaiteke minutu batean zenbat hizki idazten dituen. Idazketaren abiadura globala haren mugimenduen bizkortasun edo makaltasunari loturik doa. Mugimendu geldi eta pausatuak egiten badira, abiadura global baxua aterako da. Abiaduraren neurketarako unitate objektiboa minutuko idazten diren hizki kopurua da: minutuko 130etik 170 hizkitara idaztea da abiadura ertaina. 130etik 100 hizkitara idazten badira, abiadura pausatua da. 100 baino gutxiago idazten badira, abiadura makala. 170etik 200 hizkitara, abiadura bizkorra. 200 hizkitatik gora, abiadura zalapartaria (Simón J.J., 1992: 203). Velsen arabera (Vels, 1997a: 140), bere likatsutasun eta jariakortasunaren, mugimenduaren inhibizioaren edo bulkadaren askatasun mailaren arabera, mugimendu grafikoa izan liteke makala, pausatua, ertaina, bizkorra, zalapartaria... Nolanahi ere, idazketaren abiaduraren modulua aldatu egiten da, pertsona inplikatua eskolatua edo eskolatu gabea izatearen arabera. Eskulangile direnen edo intelektual ez direnen modulua baxuagoa da (minutuko 100-120 hizki ingurukoa), unibertsitario edo intelektualena baino (150-200 hizki minutuko). Idazketaren makaltasuna eragiten duten faktoreak Sarritan, azterketa grafologikoa egin behar zaion idatzia ez dute gure aurrean egiten, eta ezinezkoa izaten da abiaduraren neurketa zuzen eta objektibo bat egitea. Horrelako kasuetarako, idazketa bizkortzen edo makaltzen duten bereizgarriak kontuan hartzea beharrezkoa izaten da, idatzia bizkorki edo makalki egina izan den jakiteko. Mugimendu grafikoa makala gertatuko da, honako baldintza hauek betetzen direnean:     * Oso angelutsuak, karratuak, borobilak edo erregularrak badira hizkiak.     * Presio indartsuz edo oso indartsuaz idatziak badira.     * Eutsiak, kontrolatuak, monotonoak eta estereotipatuak badira mugimenduak.     * Oso kaligrafiatuak, kaligrafikoak, adornatuak, konplikatuak edo       artifizialak badira hizkiak.     * Hitzen arteko distantzia gehiegia bada.     * Handiak, oso handiak, gainaltxatuak, garaiak edo exajeratuak badira       hizkiak.     * Astunak, pastatsuak, askatuak edo espasmodikoak badira hizkien trazuak.     * Zuzenketez, etendurez, geldialdiez, errepikapenez, eranskinez eta       berrukituz beterik badaude idazlanak. Hizkien exekuzioan, formetan,       ordenuan eta xehetasunetan gehiegizko arreta jartzen bada.     * Hizki zalantzakorrak egiten badira: astinduak, dardarkariak edo       bihurrituak.     * Atzerakariak eta lotura gabeak badira hizkiak. Puntuak, azentuak, “t”-       barrak etab. dagokien hizkiaren atzean jarrita daudenean. Idazlan batek ezaugarri hauen kopuru handi samarra agertzen badu, idazkera makalaz edo pausatuaz hitz egin dezakegu. Mugimendu grafiko pausatua, baldintza hauek betetzen dituena da: neurri ertainak ditu, hizki osoak eta ongi osatuak ditu, puntuak, azentuak eta t-barrak beren tokian jartzen dira, t-barrak motzak eta besoari finkatuak dira. Idazketaren bizkortasuna eragiten duten faktoreak Bulkada grafikoa bizkorra izango da, honako baldintza hauek betetzen baditu:     * Hitzen artean distantzia txikia dagoenean.     * Hizkiak neurri txikikoak direnean.     * Hizkiak eta loturak kurbatsuak, obalatuak, samurrak, espontaneoak eta       sinplifikatuak direnean.     * Hitzak edo hizkiak erdizka eginda edo amaitu gabe uzten direnean. Hizkiek       forma osorik ez dutenean, edo hitzen amaieretan hizkiak falta direnean .     * Presio normalez edo presio txikiz idazten denean.     * Hitzak lotura originalez elkartuta daudenean.     * Puntuak, t-barrak, azentuak eta abar eskuinerantz lekualdatzen direnean       eta edo hurrengo hizkiari loturik agertzen direnean.     * Mugimenduak eskuinerantz okertzen edo zuzentzen direnean.     * Trazuen amaierak zorroztuak edo puntazorrotzak direnean. Hemen aipaturiko ezaugarri kopuru handi samarra duen idazkera, idazkera bizkorra dela esan dezakegu. Abiaduraren interpretazioari dagokionez, pertsonaren laneko errendimenduaren ezaugarri bezala hartzen da. Denbora jakin batean zenbat lan egiteko gai den adierazten du idazketaren abiadurak. Idazketa makalaren interpretazioa: alde batetik, pertsona batek astiro idatz dezake, idazteko ohiturarik ez duelako; adinak, gaixotasunak edo nekeak ere eragin dezake. Baina, kultur, osasun, adin edo neke aldetiko eragozpenik gabe, ohiki astiro idazten duten pertsonek badituzte ezaugarri psikologiko bereziak. Ikuspegi positibotik begiratuta, “jarduera mental lasaia, hausnartzailea, zuhurra adierazten du” (Vels, 1997a: 140); behaketa arretatsua, kontzentraziorako gaitasuna, emotibitate ahula, izaera patxadatsua, iraunkorra, erosoa eta egonkorra adierazten du. Logikaz gehiago gidatuko litzateke, intuizioz baino. Ikuspegi negatibotik begiratuta, alferkeriarako joera, gogamenaren kemen urria, atzerapen mentala edo ausardiarik eza adieraz ditzake. Idazkera pausatuan, idazkera makalean baino azkarxeago idazten da. Idazkera pausatuak, “erritmo ertaineko adimena islatzen du, behatzailea eta erreflexiboa, datuak bildu eta sailkatu bakarrik egiten ez dituena, baizik gauzetan eskuhartzeko premia duena, bere edo besteen premietara egokitzeko” (Vels, 1997a: 143). Arrazonamenduaren abiadura, idazkera makalean baino handiagoa da, intuitzeko gaitasuna ere bai, baina erreflexionatzeko gaitasuna jaitsi egin daiteke. Velsen arabera, irudimen errealista, sakontasuneko lanetarako gaitasuna, oroimen ona eta epai zentzudunetarako gaitasuna adierazten du; zalapartarik gabeko zehaztasuna, antolamendu gaitasuna eta ordenu zaletasuna agertuko lituzke. Ikuspegi negatibotik begiratuta, “ingurunean nagusi diren ideietarako errutinazko egokitzapena, lan erritmo normala bizkortzeko gaitasunik eza” (Vels, 1997a: 140) adieraziko luke. Eta idazkera lasai eta bigunarekin elkartuta doanean, erabakimenik gabeko borondate alferra adieraziko luke. Idazketa bizkorraren interpretazioa: bizkortasunak adimenaren jardueraren bizkortasuna eta ekimena islatzen du. Gogamenaren bizkortasun honek problemak argiro errepresentatu eta ebazteko gaitasuna adierazten du, baina antolamendu eta kontzentrazio gaitasunen jaitsiera adieraz dezake. Sentimenduak erraz azaleratzen ditu, besteengana irekia agertzen da; jarrera altruista adieraz dezake. Idazkera bizkor hori aldi berean fermua bada, “dinamismoaren, potentziaren, gaitasun pertsonalaren” (Vels, 1997a: 145), jardueraren eta zailtasunen aurrean ez desanimatzearen ezaugarri da. Idazkera oso bizkorra denean, barne-hersturaren agerpen izan liteke; ingurunearen atzematea intuizioz egingo luke. Zalapartari samarra izateak hausnarketarako gaitasuna mugatuko lioke. Idazkera oso bizkorra idazkera desproportzionatu eta desordenatuarekin batera doanean, asaldura, egonezina, ezegonkortasuna, deskontzertua eta jarduera bulkadatsua adieraziko lituzke.  Abiaduraren aldaketa Subjektua idazten ikusten badugu, eta batez ere, 30 segunduero idazten dituen hizki kopurua kontatzen badugu, berehala ikusten dugu haren idazketa abiadura handitzen edo txikitzen doan. Idazlana aurreratu ahala, gero eta abiadura handiagoa duen idazkera,idazkera azeleratuadeitzen dugu. Ohiki pausatuak eta makalak diren mugimenduak bizkortasun handiagora iragaten direnean, idazkera azeleratuaz hitz egiten dugu. Interpretazioa: hasitako lana lehenbailehen amaitzeko desira adieraziko luke. Hasieran patxadaz hasten badira ere, lanean aurrera doazen heinean gero eta azkarrago idazten dute. Ikuspegi positibotik, lanaren ohiko erritmoa azeleratzeko gaitasuna islatzen du. Ikuspegi negatibotik, desordenuarekin lotuta, subjektu hiperemotibo eta inhibituaren aurrean gaudela adieraz dezake. Idazkera atzeratuan, gero eta makalagoa da idazketaren abiadura. Denbora aurrera doan heinean lan erritmoa makaldu egiten du. Energia jaitsi, nekea eta desadorea goititu egiten dira, eta kontrola gehitu. Idazkera zalapartaria Idazkera zalapartariak hizki txiki eta jaurtikiak ditu, amaitu gabeko eta hariantzeko mugimendu grafikoak, hizkien dimentsioetan eta espazioaren banaketan ez-regulartasunak agertzen ditu. Ondorenez, hizkiak ezagutu ezinez, grafismoaren irakurketa zaila gertatzen da (Vels, 1997a: 147). Interpretazioa: azkar idatzi beharrak ez badu eraman idazkera horretara, hau da, idazkera hori bada bere idazkera arrunta, gogoetarik eza, grinen nagusitasuna edo bulkadaren kontrolik eza, egonezintasuna, haserrekortasuna eta irudimenaren gehiegikeria adieraz ditzake  Bizkortasunaren desberdintasunak Idazkera bizkorraren eta makalaren ezaugarriak agertzen dira idatzi berean; idazkeraren abiadura aldaketak gertatzen dira idatzi beraren baitan (Vels, 1997a: 148). Interpretazioa: idatzi beraren barruan, nahiz idatzi ezberdinetan abiadura ezberdina erabiltzeak zirkunstantzien arabera ezberdinki jokatzeko eta egoera ezberdinetara egokitzeko gaitasuna adierazten du (Simón, 1992: 215). Situazioaren arabera beren lan erritmoa aldatzeko gaitasuna adieraziko luke. Bulkada, joera eta premia inkontzienteen berotasuna balazta kontzienteen bidez baretu nahia bezala interpretatu liteke. Idatziarekiko dituen momentuko zalantzak, urduritasunak, asaldurak eta larritasunak adieraziko lituzke.  Abiaduraren neurketarako frogak Idazketaren abiadura neurtzeko metodoei dagokienez, egokiena noski, idazlea idazten ari den bitartean, denbora neurtu eta minutuko zenbat hizki idazten dituen neurtzea da. Zuzenki neurtu ezin dugunean idazketako abiadura, aurrez egindako idatzi baten abiadura kalkulatzeko irizpide batzuk aipatu ditugu iadanik. Baina, bada beste metodorik ere. Hemen, abiadura neurtzeko Velsek deskribatzen dituen bi froga bereziren berri emango dugu. Escalaren Test Palografikoa Idazketaren abiadura neurtzeko erabiltzen den froga bat da. 8 urtetik gorako haurrei aplika dakieke eta datu interesgarriak eskain diezazkiguke subjektuaren lanerako ahaleginaz, lan erritmoaz, arreta mailaz, lanaren kontrolaz eta kalitateaz. Testak eskatzen duen lana: 7 mm inguruko altuera duten makila edo trazu bertikalak egin behar dira, bi milimetrotik bi milimetrora. Marrarik gabeko orri batean egiten da froga, orrialdearen goialdetik hasita. Lehenengo lerroan 3 makila eta bigarren lerroan makila bat eginak dituen orrialde bat ematen diogu subjektuari, arkatz edo boligrafo batekin batera. Froga egiten hasi aurretik, abiaduraren garrantzia adierazi behar zaio subjektuari, eta lanaren (makilen) kalitatearen garrantzia ere bai. Bi zati ditu testak, eta Velsek dioen bezala, zati hauetako bakoitza minutu erdiko zati txikiagotan banatua dago: lehen denboraldia 2 minutu eta erdikoa da eta ez du baliorik puntuaziorako. Frogak sortzen duen tentsioa gutxitzeko da. Bigarren denboraldiak 5 minutuko iraupena du eta puntuaziorako baliozkoa da. Frogaren lehen zatian, seinale bat ematen du aztertzaileak, eta kronometroa batez, minutu erdiero, “gidoia eta jarraitu” esango du, subjektuak une horretan azken makilaren ondoren gidoi bat jarri eta jarrai dezan. Frogaren lehen zatiaren eta bigarren zatiaren artean 2-3 minutuko atsedenaldia uzten da. Bigarren frogan, kontrol seinalea, minutuero eman liteke. Froga amaitzean, makilen kontaketa egiten da. Makilen kontaketa, minutuko taldetan egiten da, gidoi bakoitzaren gainean subjektuak egindako makila kopurua jarriz. Ondoren, minutu baten eta bestearen arteko aldeak ateratzen dira, diferentziak batzen dira eta 100ez biderkatzen; emaitza, lortutako makila kopuruaz zatitzen da, “oszilazio erritmikoaren maila” kalkulatzeko. Maila horren modulua, %5-6koa da. Eragiketa hauen bidez atera daitekeena:     * Lan erritmoa: minutu bakoitzean egindako makila kopurua kontatuz, erritmo       azkarra edo geldia duen jakin dezakegu. Modulu ertaina 600-750 makila       ingurukoa da, bost minututan; heldu eskolatu gabeengan, 600 ingurukoa       izan liteke; heldu eskolatuengan, 700 ingurukoa. Subjektu makalek 380tik       500 makila ingururarte egiten dituzte. Subjektu bizkorrek, 700 makilatik       gora. Oso bizkorra direnek 900 makilatik gora egin ditzakete (Vels,       1997a: 151).     * Oszilazio erritmikoaren maila: minutu batzuen eta besteen arteko       erritmoaren aldeak. Hemendik aterako dugu, zenbateraino den azeleratua,       atzeratua, egonkorra edo desegonkorra subjektuaren lan jarduera.  Grafearen froga Idazketaren bizkortasuna neurtzeko Malespine doktoreak asmaturiko froga honen berri ere ematen du Velsek (Vels, 1997a: 153-158): “ 30 segundotan, batetik hamarrerako zenbaki seriea hizkiz idazteko beharrezkoa den bizkortasuna adierazten du grafeak.Zifra oso bakoitza, grafearen hamarren bat bezala kontatzen da, hau da, dezigrafo bat bezala. Hasitako baina amaitu gabeko zifrak ez dira kontatzen”(Vels, 1997a: 153). Azkartasunaren neurketa zuzena ahalbidetzen digu prozedura honek; honela, subjektu batek 30 segundotan, “bat bi hiru lau bost sei zazpi zortzi bederatzi hamar bat bi hiru” idazten badu, bere idazketaren abiadura, grafe bat eta hiru decigrafokoa izan da (1,3 grafe). Bi zati ditu frogak: Lehen zatian ohiko abiaduran idazten du subjektuak, hamar arte idaztean berriro batetik hasiz; 2-3 minutu iraun dezake du lehen froga honek. Bigarren zatian, ahal duen azkarren idazteko eskatzen zaio subjektuari. Bigarren zati honek hiru minutu iraun dezake. Kontrol seinalea 30 segunduero ematen da, “ia” esanez. “Ia” entzutean, subjektuak gelditu egin behar du hamarreko seriea, eta berriro batetik hasi: bat, bi, hiru, …1500 subjektuen azterketatik ateratako frogaren bigarren zatiko modulu hauek ematen ditu Velsek (Vels, 1997a: 154-155): Kultur maila ertaineko subjektuak Makalak : 0,2 eta 0,8 graferen artean; Abiadura ertaina: 0,8 eta 1,6 graferen artean; Bizkorrak:1,6 eta 3,4 graferen artean Subjektu intelektualak Makalak : 1,5 eta 2 graferen artean; Abiadura ertaina: 2 eta 2,6 graferen artean; Bizkorrak: 2,6 eta 3,4 graferen artean  Grafe frogaren balorazioa, Velsen arabera: Decigrafo kopurua 10 baino gutxiagokoa bada minutu erdi guztietan: subjektu makalak. Grafo kopurua, 1 eta 1,3 graforen artekoa, edo 10 eta 13 decigraforen artekoa bada: jarduera ertaina. 5 decigrafotik gorako subjektu guztiek, kalitatez ongi egin badituzte makilak, errendimendu optimorako gaitasuna agertzen dute. Grafo kopurua 3tik gorakoa denean, hutsegitez betetako ekoizpena izan ohi da gehienetan. Decigrafoen kopuruaren desproportzioa handia denean frogako minutu erdi ezberdinetan, egonezintasuna, desordenua eta errendimendu ezberdina adierazten ditu. Denbora zati bakoitzean decigrafoen kopurua progresiboki gehitzen denean, subjektuek lan erritmoa gehitzeko duten gaitasuna adierazten du. Decigrafo kopurua progresiboki gutxitzen denean, neke psikikorako joera eta errendimenduaren jaitsiera adierazten du. (Vels, 1997a: 155-157).  6. 8. Hizkien jarraipena eta lotura ***** “Hizki batzuen azken trazuak hurrengo hizkien hasierako trazuetan jarraipena edukitzea (idaztresna altxatu gabe) adierazten dugu “loturak” esatean” (Simón, 1992: 235). Hizkien arteko loturen portzentaia parametro objektibo bat da, idatziaren barneko hizki elkartuen eta bereizien portzentaia kalkulatzea besterik ez baitu eskatzen. Hizki beraren barneko trazuen lotura eta bereizketa ere kontuan hartzen da loturaz edo kohesioaz ari garenean. ***** Idazlan baten lotura edo jarraipena aztertzerakoan, jatorrizko idatzia behar dugu eskuan, eta ez fotokopia bat (Simón, 1992). Loturak benetakoak diren jakiteko, lupa edo mikroskopioren bat ere erabil daiteke, batzuetan begirada soilez ez baitira bereizten benetako elkarketak eta iuxtaposizioak. Hizki elkartu eta bereizien kontaketa egiterakoan, ez dira kontuan hartzen zenbait hizki larrirekin egindako loturak: T, V, W, P eta N hizkiekin egindako loturak. Loturaren modulua:     * 0-40 arteko %: lotura oso txikia edo txikia.     * 40-60 arteko %: lotura ertaina.     * 60-100 arteko %: lotura garaia edo oso garaia. Uhin grafikoaren jarraipenak edo loturak “ gogamen prozesuen abiadura handiagoa” (Simón, 1992: 238) adierazten du. Trazuen jarraipenak ideien eta ekintzen batasun eta homogeneitate maila islatzen du. Lotura mailak iraunkortasunarekin eta egonkortasunarekin ere badu zerikusia: “Zenbat eta jarraipen edo lotura handiagoa idazkeran, subjektuaren jardueretan ere iraunkortasun gehiago agertuko da” (Simón, 1992: 238). Nortasunaren bereizgarriei begiratuta, idazkera jarraitua, nortasunaren kanporakoitasunari lotua agertzen da; lotura handia duen idazkerak gizarte harremanetarako gaitasun handiagoa adierazten du; loturaren eta altruismoaren arteko zerikusiaz ere hitz egiten du Simonek. Idazkera lotua(Ikus eranskineko 45. irudia) “ Hizkiak eta hizkien zatiak, elkarren artean, erdiko eskualdean etendurarik gabe lotzen dira.Mugimenduak lotzaileak, espontaneoak, iraunkorrak eta etendura gabeak dira. Lotura eten daiteke, batzuetan; adibidez, puntu bat, azentu bat edo t-barra bat kokatzeko, baina, orokorrean, hizki guztiak lotuak daude”. (Vels, 1997a: 187-188). Interpretazioa: Lotura handiko idazkera egiteak logikarako gaitasuna, ideiak elkarrekin lotzeko trebetasuna, ideien koordinaziorako eta arrazonamendu deduktiborako gaitasuna, hasitako lanean iraunkortasuna, ideien jario erraza eta harremanetarako erraztasuna adieraziko lituzke. Hizkiek hitzetan duten lotura etengabeak ezarritako helburuetarantz modu jarraituan jotzeko joera adierazten du. Ikuspegi positibotik begiratuta, harremanetarako eta batasunerako joera agertzen du; kanporakoia, gizartekoia, lagunen laguna eta maitekorra bezala interpretatzen da lotura handiko idazkera duena. Velsen arabera, idazkera lotuak, mugimenduaren nagusiagoa duenean, norbere buruarengan konfiantza eta ingurukoarekiko harreman erraza adierazten ditu. Formaren nagusigoarekin, ideien eta ekintzaren arteko oreka eta konbentzionalismoak errespetatuz helburuak bilatzen jakitea adierazten du (Vels, 1997a: 189). Ramos Gasconen iritziz (1996: 32), “g” hizkia zangoaren goranzko trazoaren bidez hurrengo hizkiari lotuta idazten denean, subjektuak komunikazio gaitasun ona duenaren adierazgarri da; besteekin harreman finko eta iraunkorrak ezarriko lituzke; afektibitatearen eta sexualitatearen sinkronizazio egokia egingo luke. Lotura hori bihurritua balitz, komunikazio interesatuago baten adierazgarri izan liteke. “g” hzikiaren eta hurrengo hizkiaren arteko lotura etenda balego, harreman sexualetan bestearengana irekitzeko arazoaren adierazgarri litzateke. Ikuspegi negatibotik begiratuta, ideien absolutismoa, egoskorkeria, deduktibotasuna ertzeraino eramatea, ideien estutasuna, pentsamenduaren aldebakarrekotasuna eta konbentzionalismoa adieraziko lituzke lotura handiko idazkerak.  Idazkera konbinatua Konbinaketa artetsu eta orijinalez, askatasun eta trebetasunez lotzen ditu subjektuak mugimendu batzuk besteekin. Loturetako asko puntu batetik, t-barra batetik edo hitz amaiera batetik irteten dira (Vels, 1997a: 194). Idazkera konbinatua, abiadura handikoa eta maila garaikoa izan ohi da. Interpretazioa: Alde batetik, adimenaren malgutasunaren, asimilazio sakonaren, ideien elkarketarako bizkortasunaren eta jarduera sortzailearen adierazgarri da. Beste aldetik, zalaparta gehiegia, zehaztasun gabezia, nekea edo alferkeria adieraz ditzake.  Idazkera berrengantxatua Hizkiak itxuraz batuta agertzen dira, baina benetan batuta ez daude. Hizki batzuek azken trazuak eta hurrengo hizkien hasierako hizkiak gainjarrita daude. Interpretazioa: harreman sozialetarako gaitasunik eza adieraz dezake; ideiak elkarrekin lotzeko trebetasunik eza ere bai.  Idazkera taldekatua “ Bi, hiru, lau hizkitako edo hizki gehiagotako taldeak eratzen dituzte hizkiek, hitzen luzeraren arabera” (Vels, 1997a: 192). Interpretazioa: ingurunea logikoki nahiz intuitiboki bereganatzeko gaitasuna adierazten du (Simón, 1992: 241). Velsen arabera, ikuspegi positibotik begiratuta, psikearen mugimendu integratzaile normala adieraziko luke. Barne bizitzaren eta inguruarekiko moldaeraren arteko oreka erakusten du. Kontzientziak berdin onartzen du logika objektiboak esaten duena eta ikuspen intuitiboak dioena. Barne errealitatearen eta kanpo errealitatearen arteko oreka adierazten du. Barnerakoitasunaren eta kanporakoitasunaren, isolamenduaren eta gizartekoitasunaren, berekoitasunaren eta altruismoaren, menpekotasunaren eta independentziaren ezaugarriak neurri eta intentsitate berean edukitzea adieraziko luke. Bakardadean bizitzen bezala jakingo luke taldean integraturik bizitzen. Jarduera eta hausnarketa txandakatzeko gai izango litzateke. Ikuspegi negatibotik begiratuta, inhibizioa, zalantza, disarmonia, barneko eta kanpoko edukiak integratzeko zailtasuna, norbere joeren eta ingurunearen eskaeren arteko desoreka adieraz ditzake.  Lotura desberdineko idazkera Hitzen arteko loturetan aldaketa nabariak gertatzen dira pertsona baten idatzi beraren barnean edo idatzi ezberdinetan. Hitzen hizkiak unean uneko aldartearen arabera idazten dira lotuta edo deslotuta. Hitz batzuek hizki lotuak dituzte eta besteek ez. Interpretazioa: pertsona zalantzakorra, barne gatazkaduna, batzuetan bakardaderako joera duena eta besteetan gizartekoitasunerako joera duena adierazten du. Norberaren kontzeptu edo onarpenari buruzko zalantzak ere agertzen ditu.  Idazkera Deslotua(Ikus eranskineko 22. eta 41. irudiak) Hizki deslotuekiko hitzak idazteko joera du. Hitzen hizkiek ez dute elkarrekin loturarik, askeak dira. Interpretazioa: “ Idazkera deslotuaz idazten dutenek, ekintzaren eta pentsamenduaren jarraipenari eusteko zailtasunak” agertuko lituzkete (Simón, 1992: 242). Intuiziozko prozesuetarako trebetasun handia agertuko lukete. Nortasunaren ikuspegitik, barnerakoitasuna, bere baitan biltzeko joera, norbereburuarekin kontaktuan jartzeko joera, norbere inkontzientearekin harremanean jartzeko premia eta taldearekiko askatasuna adieraziko lituzkete. Uhin grafikoko etendurek ingurunearekiko lotura sortzeko joeraren inhibizioa adieraziko lukete. Horrela idazten duten pertsonengan, pentsamendu analitikoa litzateke nagusi, sintetikoaren aurrez-aurre. Idazkera deslotua, formaren nagusigoarekin batera doanean, gatazketarako, kontraesanetarako, maltzurkeriarako, mesfidantzarako eta desintegraziorako joera adieraziko luke, Velsen iritziz. Mugimenduaren nagusigoarekin doanean, trebetasun intuitiboa, ideien aberastasuna eta sormen intelektuala adieraziko lituzke. Ikuspegi positibotik, gertaera eta legeen aurkikuntza eta ikerketarako joera adierazten du. Ikuspegi negatibotik begiratuta, logika eta zentzu praktiko gabezia, berekoikeria, egozentrismoa eta nartzisismoa adierazten ditu.  Lotura lapsusak Hitzaren barnean hizki solteak gelditzen dira, hizki horien eta aurrekoen edo atzekoen artean gehiegizko bereizkuntza dagoelako. Hitz beraren hizkien arteko gehiegizko distantzian datza lapsus hau. Hitz beraren barneko hizki baten eta bestearen arteko hutsartea, hitzen arteko hutsartea adinakoa edo handiagoa denean hitz egiten da lotura lapsusaz; baina, lotura lapsusaz hitz egiteko, lapsus horiek sarritan agertzea beharrezkoa da. Interpretazioa (Vels, 1997a): Alde batetik gogamen prozesuen blokeoa, eta bestetik, joeren, desiren eta bulkaden inhibizioa adierazten du. Zentzu positiboan, hunkiberatasun kontrolatu eta zuhurra, hausnarketarako egiten den etenaldia eta proiektuak aldatzeko premia adieraziko lituzke. Zentzu negatiboan, zalantzazko jarrera nahastua, hersturazko eta larridurazko jokaera baldarra eta arazoak azkar eta kemenez ebazteko gaitasunik eza adierazten du.  Idazkera zatikatua Hizkiak elkarren artean bereizita agertzen dira, eta hizki beraien trazuak ere bereizita agertzen dira. Hizkiak bi edo hiru trazu edo zati independentez osatuak ditu. Interpretazioa: Ikuspegi positibotik begiratuta, intuizioz eta bihozkadez funtzionatzen duen pertsona adierazten du (Simón, 1992). Arazoak ikuspen bizkor eta orokor batez, xehetasunetan galdu gabe, atzemateko joera adierazten du. Barne ikuspenaren edo barnetik jasotzen dituen inpresioen arabera jokatzen du bizitzan. Tipo perzeptiboaren aitzikoa (Vels, 1997a). Ikuspegi negatibotik begiratuta, nortasunaren desintegrazio maila bat adierazten du. Barnerakoitasunerako, beldurraren aurrean inhibitzeko, barne-hersturarako eta kezketarako joera agertzen du. Idazkera oso zatikatua bada, bere joerak eta zirrarak sozializatzeko gaizki prestatua dagoena nortasun desintegratua adieraziko luke.  Obaloen eta makilen lotura Obaloen eta makilen arteko loturaren gaia Simonek aztertzen du: a, d, g eta q hizkien obaloak makilei loturik idazteak niaren eta besteen arteko harreman onak adieraziko lituzke (nia, obaloak ordezkatuko luke, eta besteak, makilak ordezkatuko lituzke). Obaloa egin eta gero, makila egiteko idaztresna altxatzen badu, makiletatik bereizitako obaloez hitz egiten dugu. Gizarte harremanetarako zailtasunak, barnerakoitasuna eta isolamendurako joera adieraziko lituzke. Obalo batzuk lotuak eta besteak bereizita idazteak joera bien arteko anbibalentzia adieraziko luke. (J.J. Simón, 1992: 246-248)  ****** Hizki larrien lotura(J.J. Simón, 1992) ****** N, P, T, V edo W ez diren hizki larriak ondorengo hizki xeheekin elkartzen direnean, besteekiko harreman onaren seinale bezala interpretatzen dira; hizki larriak norberaren ordezkari bezala hartu beharko lirateke, eta hizki xeheak besteen ordezkaritzat hartu beharko genituzke. Hizki larriaren eta hurrengo hizki xeheen arteko loturarik ez egiteak (N, P, T, V edo W kontsonanteen salbuespenarekin) barnerakoitasuna, mesfidantza, bere buruaren eta besteen artean distantzia jartzea adieraz ditzake.  ****** Zangoen lotura(J.J. Simón, 1992) ****** Hizkien zangoak hurrengo hizkiei loturik idazteak instintuen bideratze osasungarria adieraz dezake. Hizkien zangoak hurrengo hizkiekin lotu gabe idazteak instintuzko joeren bideratze egokirik eza adieraz dezake.  *** 6. 9. Keinu angelutsuak *** Pertsona batek besteengandik bereizten duten keinu, tik eta ezaugarri bereziak eduki ditzakeen bezala, bere idazkerak ere aurkez ditzake estilo berezia ematen dioten mugimendu grafiko bereziak. Mugimendu hauen berri ematen digute Velsek (1997a: 209-261) eta Simonek (1992: 257-277): Ezpata kolpeak: t-barretan eta hizkien zangoetan idaztresna atzerantz zuzendu eta kolpetik aurrerantz jaurtikitzen da, angelu bat eratuz. Oro har, dinamismoaren, erasokortasunaren edo haserrekortasunaren adierazpen bezala har litezke. Ikuspegi positibotik begiratuta, dinamismoa ongi bideratzen bada, asertibitatea emango du. Ikuspegi negatibotik begiratuta, dinamismoa gaizki bideratzen bada, haserrekortasuna eman lezake. Kakoak edo arpoiak: kako edo gako formako hizki amaierak eta t-barrak egiten dira. Kako handiak eginez gero, arpoiak deritze. Erresistentziaren, ondasun edo ohore zaletasunaren, ziurtasun bilaketaren edo izaera gorrototsuaren adierazle izan daitezke. Hizkien goi aldean egiten diren kakoek ideiekiko atxikimendua adierazten dute. Behe aldeko kakoek atxikimendu materialagoa adieraziko lukete (Simón, 1992: 258). Triangeluak: hizkien edozein eskualdetan triangeluak egiten dira. Batez ere, “g”, “y”, “f” hizkien zangoetan eta t-barretan gertatzen dira. Norbere irizpideak eta desirak ezarri nahia eta dogmatismoa adieraz ditzakete (Simón, 1992: 259). Puntak: ugari agertzen badira, erasokortasunaren agerpen izan daitezke. Puntak ezkerralderantz zuzentzen badira, norberaren kontrako erasokortasuna adieraziko lukete; eskuinerantz bideratzen badira, besteen kontrako erasokortasuna adieraziko lukete. Gorantz zuzendutako puntek agintearen kontrako erasokortasuna adieraziko lukete (Simón, 1992: 260).  *** 6. 10. Keinu kurbatsuak *** Zartailu kolpeak: ezpata kolpearen antzeko mugimenduak dira, baina angelutsuak izan ordez, mugimendu kurbatsuak dira. Diplomatikoki bideratutako erasokortasuna adieraziko lukete. Kiribilatuak: begi edo kiribil ugari dituen idazkera. Hitzezko adierazkortasunaren erraztasuna, maitekortasunezko itxuraren pean gordetako ahozko erasokortasuna, irudimena, bere helburuak trikimailu bidez lortzeko gaitasuna, sentsualitatea eta nartzisismoa adieraziko lituzkete. Lazotsua: kiribilak errepikatu egiten dira, lazo moduan. Elkarrekin lotzen diren kiribilak. Intuizioa, irudimena eta sedukzio gaitasuna adieraziko lituzke. Korapiloak: lazoen moduko mugimendu kurbatsuak dira. Obaloak dituzten hizkietan gertatzen dira batez ere, mugimendua abiapuntura itzuliz. Bizitza emozionalaren babestea, iraganerako itzulera, aldaketari jazarpena eta mesfidantza bezala interpreta litezke. Espiralak: beren buruaren gain biratzen duten mugimenduak dira eta idatziaren eskualde ezberdinetan ager daitezke. Hizki larrietan eta “c” hizkietan agertzen dira batez ere. Berekoikeria, egozentrismoa, nartzisismoa eta bereganatze gosea adieraz ditzake. Katu atzaparrak: arkuan egindako kurbak dira eta idazlerroaren azpitik nabarmentzen dira. Eskurapen materialaren desira adieraziko lukete. Tortsio edo bihurridurak: zuzenak izan beharko luketen trazuak bihurrituak agertzen dira. Makilen trazu bertikaletan agertzen dira. Eskuinalderantz ixten badira, besteen aurrean babestu beharra adierazten dute. Nahaste endokrinoak, barne-herstura, gehiegizko hunkiberatasuna, erruduntasuna, sufrikarioa, sentimendua arrazoiaren aurretik jartzea eta zalantza adieraz ditzake. Zati puztuak: hizki edo hizkien zati batzuk gehiegi puzten dira. Irudimenaren eta norbere sentimenduaren puztea, harrokeria, baikortasuna eta exhibizionismoa adieraz ditzake. Goi eskualdearen puzteak fantasia eta ilusioa adieraziko lituzke. Behe eskualdearen puzteak begiak irekita amets egitea, obsesio erotikoak eta errealitatea ikusi nahi eza adieraziko lituzke. Sugeantzeko uhindurak: zuzenak edo kurbak agertu beharko luketen tokietan uhindurak agertzen dira, batez ere, hizkien hasiera edo amaieretan, t-barretan, errubrikan eta abar. Iheskeria, hipokrisia, moldakortasun erraza eta sinpatia adieraz ditzake.  6. 11. Sinadura eta errubrika Velsen iritziz, sinaduraren bidez gure autoirudia erakusten dugu (Vels, 1997a: 238). Max Pulverrek esango zukeen bezala, biografia laburtu bat bezala da sinadura. Testuak idazleak irakurlearekiko duen jarrera agertzen du, hau da, besteekiko jarrera agertzen du; sinadurak, berriz, bere buruarekiko duen jarrera agertzen du. Simonen iritziz ere, testuak besteen aurrean ematen dugun irudia adierazten du; sinadura, berriz, ni intimoaren sinbolo bezala har liteke (Simón, 1992: 278). Beraz, testuaren azterketa grafologikoak ni sozialaren berri emango liguke. Sinaduraren azterketak, berriz, nortasun intimoaren berri emango liguke. Errubrikak, nortasun intimoaren babes mekanismoa adieraziko luke. Norbere intimitatea babesteko erabiltzen den babeski modukoa litzateke. Ramos Gasconen iritziz, sinadurak norberaren errealitatearen berri emango liguke; errubrikak, berriz, fantasia munduaren berri emango liguke. Sexualitateari bereziki aipamena eginez, Ramos Gasconen arabera, subjektuaren errealitate sexualaren berri ematen digu haren sinadurak, eta bere sexualitatea nolakoa izatea nahiko lukeen adierazten digu haren errurbikak (Ramos Gascón, 1996: 80). Errubrika, Simonek oroitarazten digun bezala, aditz latino batzuen sinpletzetik dator. “Scripsit, firmavit, recognovit” aditzak jartzen ziren sinaduraren azpian, hari baliagarritasuna emateko. Hitz horiek tinta gorriz idazten zirelako deitzen zaio errubrika, “rubrum” adjektiboak “gorria” esan nahi baitu. Sinaduraren azpiko hitz horiek, ezarian ezarian, irakurtezinak bihurtu ziren, eta gaur egun ezagutzen dugun errubrika bihurtu ziren.. Sinaduraren azterketa egitean, haren iraunkortasunari, kokaguneari, izen- deituren arteko harremanari eta errubrikari egiten die aipamena Simonek (1992). Sinaduraren iraunkortasunaren arabera, honako sinadura mota hauek bereizten ditu: Sinadura iraunkorra: denbora-tarte luze baten buruan sinaduraren bereizgarri nagusiak aldatu gabe gordetzen dituen sinadura. Oreka psikologikoa eta heldutasuna adieraziko lituzke.Sinadura aldakorra: denbora gutxiren barnean aldaketa nabariak egiten ditu bere sinaduran. Haurtzaro edo nerabezaroan normala da sinadura aldatzea. Helduaroan gertatzen denean, heldutasun gabeziaren, grafismo maila baxuaren edo irudi ezberdinak emateko gaitasunaren adierazgarri bezala interpretatzen du Simonek. Sinadurak testuarekiko duen distantziaren arabera eta marjinekiko duen kokalekuaren arabera, sinadura mota hauek bereizten ditu Simonek: Testutik hurbil idatzitako sinadura: gizarteko integrazio ona eta idatzia zuzentzen zaionarekiko hurbiltasuna adieraziko lituzke. Testuari oso erantsita idazten bada sinadura, besteen eremuan sartzeko joera adieraz lezake. Testuaren lerroen artean gordetzen bada sinadura, mimetismorako joera eta gizartean bere tokia aurkitzeko zailtasuna adieraz lezake (Simón, 1992: 281-282).Testutik urrun idatzitako sinadura: beraren eta ingurukoen artean distantzia psikologikoa ezartzeko eta besteengandik isolatzeko joera agertuko luke pertsonak.Ezkerraldean kokatutako sinadura: iraganarekiko, amarekiko edo familiarekiko loturaren eta barnerakoitasunaren adierazle litzateke.Eskuinaldean kokatutako sinadura: kanporakoitasunaren eta gizartekoitasunaren ezaugarri bezala hartzen da.Erdialdean kokaturiko sinadura: zuhurtasunaren, hausnarketaren eta autokontrolaren adierazgarri bezala har liteke. Sinadura egitean, gehienetan izen deiturak jartzen dira, baina izena bakarrik ere ager daiteke, edo bietako baten nagusitasuna gerta daiteke. Izenaren nagusitasuna duen sinadura: izena nagusitzen da edo izena bakarrik erabiltzen da. Familiako niaren eta bizitzako lehen aroaren nagusitasuna adieraziko luke. Izenarekin bakarrik sinatzen badu, arrakasta sozialaren ezaugarri izan liteke.Deituraren nagusitasuna duen sinadura: lehen deituraren nagusitasuna badu, profesioaren munduari eta hierarkia sozialari garrantzi handia emango lioke; bigarren deituraren nagusitasuna badu, amaren irudiari garrantzi handia ematen dionaren adierazgarri litzateke. Hasierako hizkiekin bakarrik sinatzen bada, ardurei ihes egin nahia edo nortasunaren arrazoizko alderdiaren nagusigoa adieraz lezake. Errubrikaren iraunkortasunak eta aldakortasunak sinaduraren iraunkortasun eta aldakortasunaren antzeko interpretazioak lituzke. Errubrikaren kakaguneari dagokionez berriz, sinaduraren aurretik egindako errubrikak idazlearen planifikaziorako eta hausnarketarako gaitasuna adieraziko lituzke. Testuan sartzen den errubrikak besteen eremuan sartzeko joera adieraziko luke. Sinadura tatxatuz egindako errubrika norbere nortasuna hobetzeko desira edo erruduntasun sentimendua adieraz lezake. Izena eta deiturak bereizten dituen errubrikak bizitzako lehen aroak eta helduaroa bereizteko desira, famili bizitza eta gizarte bizitza bereizteko joera adieraz ditzake, Simonen iritziz (Simón, 1992: 311). Sinadura eta errubrika modu jarraituan eta loturik egiten badira, subjektuaren aspirazio eta desirak haren errealitateari loturik daudela adieraziko luke; sinadura eta errubrika bereizita egiten badira, sexual bizitza osoago baten desiraren adierazgarri izan liteke. Sinadura biltzen duten errubrikek ziurtasun eta babes desira adieraziko lukete. Sinadura izenpetzen duen errubrika sinadura baino luzeagoa bada, ziur egoteko oinarri psikologiko baten premia eta besteen onarpenaren premia adieraziko luke. Sinadura baino laburragoa bada errubrika, autokonfiantza gehiagoren adierazgarri izango litzateke (Simón, 1992:312). Errubrikaren neurriari dagokionez, errubrika handiak defentsa mekanismo indartsuen premia adierazten du. Errubrika txikiak, berriz, autobabes gutxi behar dutenek erabiltzen dituzte. Sexualitateari dagokionez, sinadura nagusitzen bada errubrikaren gainetik, errealitatera normalki egokituriko sexualitate bat adieraziko liguke. Aldiz, errubrika nagusitzen bada, subjektuaren desirak nagusituko lirateke; desira horiek errealitatearekiko gatazka mingarrian egongo lirateke (Ramos Gascón, 1996: 81). Errubrika kurbatsuak harremanetarako erraztasuna eta gaitasun diplomatikoak adieraziko lituzke; errubrika angelutsuak energia maila handia eta arrazoiaren nagusigoa adieraz ditzake (Simón, 1992: 314). Sinadura kurboa eta errubrika angelutsua egiten dituenaren sexualitateak gaitasun normala edukiko luke asebetetzeko, baina errepresioak bere adierazpena galeraziko liokete. Sinadura angelutsua eta errubrika kurbatsua egiten dituenak fantasia sexual aberatsa edukiko luke, baina ezingo luke bere bizitza sexuala behar den bezala adierazi. Errubrikak ezkerretarantz baditu puntak, idazleak bere buruaren kontra bideratzen duela erasokortasuna adieraziko luke (masokismoa). Puntak eskuinerantz bideratzen badira, erasokortasuna besteengana bideratzen dela esan nahi du (sadismoa). Puntak beherantz zuzentzen badira, erasokortasun sekundarioa adieraziko lukete. Puntak gorantz bideratzen badira, erasokortasun primarioaren adierazgarri lirateke (Simón, 1992: 315-316). Errubrikaren beheko aldea bada nagusi, materialismoaren eta praktikotasunaren adierazgarri izan liteke. Goiko aldea nagusitzen bada, idealismoaren eta teorikotasunaren adierazgarri da. Eskuineko aldearen nagusitasuna duen errubrikak gizartekoitasuna eta erabakimena adieraziko lituzke. Ezkerreko aldearen nagusitasuna duen errubrikak iraganak beretzat duen garrantzia adieraziko luke. Erdialdeko nagusitasuna duen errubrikak, berriz, egozentrismoa adieraziko luke (Simón, 1992: 317-318). Presio gutxiko errubrika ahulak energia gabezia adieraziko luke; errubrika presionatuak, berriz, nortasun kementsua adieraziko luke. Gorantzako norabidean egindako errubrikak baikortasuna eta goranahia adieraziko lituzke. Errubrika horizontalak, egonkortasuna eta oreka. Beherantzako errubrikak joera depresiboak adieraziko lituzke. Uhindurak dituen errubrikak moldakortasuna adieraziko luke (Simón, 1992: 319-320). Begiztak edo lazoak dituen errubrikak harremanetarako gaitasuna eta nartzisismoa adieraziko lituzke. Espiralean egindako errubrikak joera egozentrikoa adieraziko luke. Zigzagean egindako errubrika erasokortasunaren eta izaera indartsuaren adierazgarri litzateke; uhindurak dituen errubrika, berriz, diplomaziarako gaitasunaren adierazle litzateke. Bi arrasto txikiz amaitzen den errubrikak xehetasunei garrantzia ematea adierazten du. Errubrika korapilotsuak kearen atzean ezkutatu nahia adieraziko luke (Simón, 1992: 322-325). Errubrika gabezia, kultura jakin batekoa izatearen adierazgarri izan daiteke, edo heldutasun maila bat lortu izanaren ezaugarri bezala. 6. 12. Laburbilduz 1. Nortasunaren alderdia aztertzen badugu (J.J. Simón, 1997: 50-67),pertsona barnerakoiarenidazkeraren bereizgarriak honako hauek izango lirateke: hizki txiki eta deslotuak, hizki angelutsuak eta arkudunak, hizki tenteak edo ezkerretarantz makurtuak, sinadura irakurgaitza, errubrika angelutsu eta itxia, ezker marjina txikia eta eskuinekoa handia du. Lagun gutxi dituenak idazkera angelutsua eta arkuduna egingo luke. Taldearekiko askatasunaren adierazle lirateke hizki deslotuak, idazkera arkuduna, sinadura testutik urrun egitea eta goi marjina handia uztea. Nartzisismoa espiralen, begizten, zirkuluen eta adornuen bidez adierazten da. Berekoikeria arkuen, angeluen, obalo bikoitzen, hizki deslotuen eta ezkerretarantz makurturiko idazkeraz adierazten da. Egoskortasunaren adierazle dira angeluak, arkuak, makurdura eta lerroen norabidearen zurruntasuna. Mesfidantza ezkerrerantz makurturiko idazkeraz, eskuin marjina handiaz, idazkera deslotuaz eta errubrika itxiaz adierazten da. Pertsona kanporakoiarenidazkerak, berriz, honako bereizgarri hauek ditu: idazkera handia, kurbatsua, txirikordaduna, eskuinerantz makurtua, hizki elkartuak dituena, hizkien artean nahikoa espazio duena, sinadura irakurgarria, errubrika samurra, ezker marjina handia eta eskuin marjina txikia. Lagunarteko harreman asko dituenak idazkera kurbatsua eta txirikordazkoa egiten du. Moldakortasunaren adierazle dira kurbak, txirikordak eta lerroen edo hizkien norabide uhinduradunak. Taldearekiko atxikimenduaren adierazle dira idazkera makurtua eta lotua, kurben eta txirikorden nagusigoa, ezker marjina handia, eskuin marjina txikia eta eskuinaldean idatzitako sinadura. 2.Erasokortasunarenalderdiari heltzen badiogu (J.J. Simón, 1997: 92-96), erasokortasun garaia duenak idazkera angelutsua, ezpataduna eta puntaduna egiten du; hizkien beso eta zangoak, sinadura eta errubrika angelutsuak dira. Norberaren kontra doan erasokortasuna ezkerretarantz zuzendutako puntazorrotzen bidez adierazten da. Besteen kontra doana, berriz, eskuinetarantz, gorantz edo beherantz zuzendutako puntazorrotzen bidez. Erasokortasun baxua duenakidazkera kurbatsuagoa eta biribilduagoa agertzen du. 3.Zirraren aspektua aztertzen badugu (J.J. Simón, 1997: 61- 67),sentimenduatamainaren, norabidearen, makurduraren eta presioaren aldaketaz edo kurben nagusitasunaz adierazten da.Arrazoia, berriz, angeluaren nagusitasunaz, idazkera ordenatu eta erregularrez adierazten da.Baikortasuna,lerroen, sinaduraren eta errubrikaren gorantzako norabideak adieraziko luke.Ezkortasuna, berriz, osagai horien beherantzako norabideak.Autokontzeptugaraia hizkien tamainaren eta batez ere hizki larrien tamainaren araberakoa izango litzateke. Autokontzeptu baxua, hizki txikiari, idazkera beheratuari, sinaduraren gainean egindako errubrikari dagokiona izango litzateke. 4.Sexualitatearenalderdiari helduz (J.J. Simón, 1997: 97-103), sexualitate normala edo patologikoa hizkien zangoetan islatzen da. Zangoaren zabalera normala obalo erdi bati dagokiona litzateke, eta luzera normala, bi-hiru obalori dagokiena; zangoaren oinarria, berriz, kurbatsua litzateke. Zangoak normala gehiago zabaltzen edo biribiltzen badira, sexualitatearen “gehiegizko” garapenaren adierazpen izan liteke. Sexualitatearen garapen urriegia edo blokeoa, berriz, zango labur, estu, angelutsu eta bitxien bidez agertzen da. Zango luze eta erregresiboek eta 8 zenbaliaren eran egindakoek sexual bizitzarako zailtasunak adierazten dituzte. 5.Adimenalderdiari dagokionez (J.J. Simón, 1997, 25-49), pentsamendu abstraktuaz arduratzen den adimen teorikoa idazkeraren goi eskualdearekin erlazionatua dago. Goi eskualdearen nagusitasunak, batez ere sinaduran gertatzen denean, adimen teorikoaren nagusitasuna adierazten du. Idazkeraren behe eskualdearen nagusigoak (hizkien zangoen nagusitasunak), idazkera beheratuak eta errubrikaren behe eskualdearen nagusitasunak adimen praktikoa adierazten dute. Neurri handiko hizkiak egiteak, hizkiak elkarrekin lotuak egiteak eta sinaduraren errubrika sinplea egiteak, sintesirako gaitasuna adierazten dute. Neurri txikiko hizkiak analisirako gaitasuna adierazten du. Hizkiak elkarrengandik bereizita, makurdura ezberdinekin eta azkar idatzita badaude, pertsona intuitiboaren adierazgarri izan daiteke. 6. Idealismo-errealismoarenalderdiari dagokionez, pertsona errealistek beheko eskualdearen nagusigoa agertzen dute; idazkera beheratua eta presionatua egiten dute. Pertsona idealistek, berriz, beso garai eta zabalak egiten dituzte, presio gutxikoak, eta beren idazkeraren goi eskualdea dago batez ere garatua (J.J. Simón, 1997: 73-74). 7.Gaitasun profesionalezberdinei dagokienez (J.J. Simón, 1997: 126-135), aginte postuetarako gaituak direnek hizki handia, presio fermua eta bertikala, idazkera tentea, “r” eta “s” angelutsuak, t-barra garaiak, errubrika eta sinadura presionatuak eta gorantzako lerroak egin beharko lituzkete. Menpeko postuetan lan egiteko egokiak diren pertsonen idazkerak bereizgarri hauek eduki beharko lituzke: presio gutxiko idazkera, idazkera kurbatsua, t-barrak maila baxuan, idazkera beheratua, sinadurak testuko hizkiak baino txikiagoa eta hizkiak eskuinetarantz makurtuak. Ospe eta ohore premia duten subjektuek zabalak baino garaiagoak diren hizkiak, arkudun idazkera eta izena baino luzeagoa den errubrika azpimarratzailea egiten dituzte. Pertsonaren goranahia gorantzako lerroek salatzen dute; presio indartsuak eta hizkien neurri handiak ere ezaugarri hori adieraz dezakete. Pertsona bat fidagarritzat hartuko da, hizkien makurdura erregularra, obalo bikoiztu gabeak, sinadura irakurgarria eta sinadurako nahiz testuko hizkiak neurri berekoak egiten baditu. Subjektuak zailtasunei aurre egiteko gaitasuna agertuko du, neurri handiko hizki angelutsuak, idazkera presionatua, gorantzako lerroak eta idazkera ordenatua egiten baldin baditu. Subjektuaren erabakimena, hizkien arteko distantzia egokiari loturik agertzen da. Hitzen artean distantzia handiegia uzten dutenek erabakitzeko zailtasunak agertzen dituzte. Hitzak elkarrengandik hurbilegi idazten dituztenek, berriz, erabaki egokia hartzeko behar besteko ikuspegirik ez lukete edukiko. Pertsona baten ekimenaren berri ematen ligukete idazkeraren makurdurak, bizkortasunak, loturak eta gorantzako norabideak. Grafologiako interpretazioei buruzko oharra: Grafologiako atal honetan Vels eta Simonen interpretazio lerroak jarraitu baditugu ere, zentzu hipotetiko bat eman nahi izan diegu idazkera ezberdinez egin ditugun interpretazioei. Edozein idazkera motaz eman ditugun interpretazioak hipotesiak balira bezala hartu behar dira. Idazkera baten ezaugarri asko zentzu berean doazenean, interpretazioak balio sakonagoa izan dezake. Edozein modutara ere, eman ditugun interpretazioei buruzko ikerketa prozesuan sartuak gaude. Ikusiko dugu, aurreratu ditugun interpretazio-hipotesi horietatik zenbat egiaztatzen diren.  7. Komunikazio korrontearen iragazkiak eta komunikaziorako trebetasunaBegiradak, keinuak, jarrerak, idazkera eta marrazkera semiotika orokor batean integratzen dira. Elkarreraginezko korronte semiotiko orokorraren barnean, hitz eginez komunikatzen ez denean, gorputz hizkuntzaz edo irudiz komunikatzen da pertsona. Baina, pertsonen arteko elkarreraginek pertsonengandik haratagoko arau batzuk jarraitzen dituzte, eta arau horiek jarraitu beharra dago, pertsona normalak bezala kontsideratuak izateko. Komunikaziozko elkarreragina ez genuke ulertuko gizabanako isolatuaren izaeratik abiatuko bagina; beharrezkoa da, gizabanako horiek txertatzen diren sistemetatik abiatzea: gizartetik, kulturatik, familiatik. Sistema horiek arau batzuen arabera funtzionatzen dute eta sistema horietan txertatua dagoen pertsonak ere arau horiek jarraitu behar izaten ditu. Jarrerazko, keinuzko edo irudizko komunikazio korrontea gestalten hierarkia batean zatitzen da. Hierarkia horren baitan, behe mailako komunikazio unitateak beren testuinguruan kokatzen dira. Behe mailako unitate batek hierarkiaren maila garai batean bakarrik hartzen du esanahia. Mailaz igotzen goazen neurrian, esanahi posibleen artetik esanahi zehatza ateratzea gero eta errazago gertatzen zaigu. Hierarkiaren behe mailako komunikazio unitateen interpretazioaren ekibokotasuna ezkutatu egiten da komunikazio korrontearen unitate zabalak aztertzen ditugunean; komunikazio unitateak beren testuinguruan hartzean, haien interpretazioaren anbibalentzia desagertu egiten da. Palo Altoko komunikazio eskolak erreferentzi markoari garrantzi handia eman izan dio. Marko horretan hartzen du esanahia komunikazio unitateak. Gogoratu, K. Lorenzen imprinting ariketen interpretazioarena. Kinesikaren barnean ere, kinematan eta kinemorfemetan antolaturiko kineen interpretazioa egiten da. Grafologiako unitate txikien interpretazioa ere, testu osoaren bereizgarriak kontuan hartuta egiten da. Hala ere, esan beharra dago, giza komunikazioaren korronte osoari buruzko kontzientziarik ez dugu; komunikazioaren alderdi batzuek bakarrik dute sarrera gure kontzientzian. Honekin esan nahi duguna hau da: komunikazio prozesu gehienak ez ditugula kontzienteki kontrolatzen. Komunikazio subliminalaren errealitatea erehor dago. Komunikazio-korrontean gerta daitezkeen inpresio eta adierazpen posible mugagabeen kopuru osotik zati txiki bat bakarrik hauteman dezakegu. Komunikazioaren errealitatearen zati hau gure esperientziaren, kulturaren, hizkuntzaren, sinesteen, balioen, interesen eta aurreiritzien arabera iragazten dugu. Iragazki guzti hauen laguntzaz, komunikazioaren unitateek esanahi berezi bat hartzen dute gizabanako bakoitzarentzat. Pertsona bakoitza komunikazio testuinguru eta errealitate berezi batean bizi da; testuinguru horrek ematen dio interpretazio berezia komunikazio unitateari. Komunikazioaren errealitatea prozesatzen hasten garenean, bost zentzuen bidez prozesatzen dugu informazioa. Eta bost zentzu horien artetik, kulturak zentzu batzuk hobesten ditu. Baina gutako bakoitzak ere zentzu bat edo bi hobeste ditugu, eta horiek bihurtzen ditugu errealitatetik etor dakizkiguken inpresio mugagabeen hautespenerako iragazki preferituak. Programazio Neuro Linguistikoaren iradokizunari jarraitzen badiogu, hiru errepresentazio sistema nagusi daudela esango genuke: 1) Aurrez ikusitako irudiak gogoratzeko, berriak sortzeko edo ikusitakoak antzaldatzeko gaitasuna duen ikusmenezko iragazkia. 2) Aurrez entzundako hitzak eta soinuak gogoratzeko eta berriak eratzeko gaitasuna duen entzumenezko iragazkia. 3) Gorputzetik sortutako sentipen propiozeptiboak, interozeptiboak, zaporezkoak eta usaimenezkoak prozesatzen dituen iragazki kinestesikoa. Komunikaziozko elkarreraginean sentipen mota hauen konbinaketa erabiltzen dugu: gorputz jarrera eta keinuen ikusmenezko hautematearen ondoan, ahozko hizkuntzaren entzumenezko bereizgarri paralinguistikoak jasotzen ditugu, eta zer esanik ez, ukimenaz edo usaimenaz ere baliatzen gara. Hala ere, sentimen guztiak erabiltzen baditugu ere, informazioa prozesatzeko garaian errepresentazio sistema bat hobesteko joera daukagu. Ikusmenaren nagusigoa duenak formekiko, irudiekiko edo koloreekiko sentikortasun handiagoa du; entzumenaren nagusigoa duenak musikarekiko, zaratarekiko, hotsekiko, isiltasunekiko edo ahoskatutako hitzekiko sentikortasun handiagoa du; errepresentazio kinestesikoaren nagusigoa duenak ukipenekiko, mugimenduarekiko edo errai sentipenekiko sentikortasun handiagoa du. Horregatik, norbaitekin komunikaziozko harreman sakona ezarri nahi dugunean, garrantzitsua izango da haren prozesaketa-iragazki nagusia zein den ezagutzea; erabiltzen dituen hitzen bidez jakin liteke errealitatearen zein alderdiri ematen dion subjektuak garrantzi gehiago. Horrela, komunikatzaile onak bere solaskideak hobetsitako errepresentazio sistemara egokituko diren hitzak sarritan erabiliko ditu, harekin zuzenki komunikatzeko. Kontua ez da beti bestearen errepresentazio sistemaren arabera hitz egitea; baina komeni izaten da komunikazioaren hasieran edo zailtasunak sortzean solaskidearen errepresentazio sistemarekin sintonizatzea; aarrantzitsua izaten da une horietan bestearen errepresentazio sistemarekin edo gogamen maparekin konektatzea. Komunikatzaile trebeak, terapeuta adituak bezala, sarritan erabiltzen du solaskidearen ahots tonu bera eta hitz egiteko nahiz arnasteko erritmo bera. Komunikatzaile trebeak solaskidearen begi mugimenduak, gorputzaren jarrera eta mugimenduak, azalaren kolorea edo giharreriaren tonua arretaz behatzen ditu. Komunikatzaile trebeak bere mugimenduak eta solaskidearenak sinkronizatzen ditu, hark duen jarrera fisiko bera hartzen du eta hark erabiltzen dituen hitz garrantzitsu berberak erabiltzen ditu.  Bibliografia - Abric, J-C. (1996)Psychologie de la communication, Ed. Armand Colin, Paris. ****** - Ackermans, A & Andolfi, M. (1994)La creación del sistema terapeútico, Ed. Paidos. Barcelona. ****** - Barthes, R. (1981)Système de la Mode, Ed. du Seuil, Paris. - Bateson, G., Birdwhistell, R., Goffman, E., Hal, E.T, Jackson, D., Scheflen, A., Sigman, S. & Watzlawick, P. (1981)La nouvelle communication,Ed. du Seuil,Paris - Bayo Margalef, J. (1987)Percepción, desarrollo cognitivo y artes visuales, Anthropos, Barcelona. - Baudrillard (1979)De la séduction, Éd. Galilée, Paris. - Bresard, S. (1984)La graphologie, Scarabée & Compagnie, Paris. - Cabin, Ph. (1998)La communication, Éd. Sciences Humaines, Auxerre. - Carrol, J.M. and Russell, J, A.. (1996) Do Facial Expressions Signal Specific Emotions? Judging Emtion From the Face in Context,Journal on Personality and Social Psychology, vol. 70, nº 2, 205-218. - Cash, T. F. & Pruzinsky (Ed.) (1990)Body Images, The Guilford Press, London. - Cobbaert, A-M. (1975)Graphologie, Ed. Marabout, Verviers (Belgique). - Corraze, J. (1980)Les communications non-verbales, Presses Universitaires de France, Paris. - Dondis, D.A. (1976)Sintaxis de la imagen, Ed. Gustavo Gili, Barcelona. - Eco, U. (1978)La estructura ausente, Ed. Lumen, Barcelona. - Ferrés, J. (1996)Televisión subliminal, Paidos, Barcelona. - Frank, M.G. & Ekman, P. (1997) The Ability to Detect Deceit Generalizes Across Different Types of High-Stake Lies,Journal of Personality and SocialPsychology, vol. 72, nº 6, 1429-1439. - Galati, D., Scherer, K.R., and Ricci-Bitti, P. (1997) Voluntary Facial Expression of Emotion: comparing Congenitally Blind With Normaly Sighted Encoders,Journal of Personality and SocialPsychology, vol. 73, nº 6. - Gilmour, D.R. & Walkey, F.H. (1981) Identifying violent offenders using a video measure of interpersonal distance,Journal of Consulting and Clinical Psychology, 49, 287-291. - Gonzalez Ruiz, G. (1994)Estudio de diseño, Emece Editores, Buenos Aires. - Haley, J., Caille, Ph., Ausloos, G., Ferreira, A.J., Sluzki, C. & Veron ,E. (1984).Changements systémiques en thérapie familiale, Éd. ESF, Paris. - Hall, E. T. (1971)La dimension cachée, Ed. du Seuil, Paris. - Hall, E. T. (1976)Au-delà de la culture, Ed. du Seuil, Paris. - Hall, E. T. (1984)Le langage silencieux, Ed. du Seuil, Paris. - Hemsley, G.D. & Doob, A.N. (1978) The effect of looking behavior on perceptions of a communicator´s credibility,Journal of Applied Social Psychology, 8, 136-144. - Hess, E.H. (1965) Attitude and pupil size,Scientifique Americain, 212, 46-54. - Kanizsa, G. (1986)Gramática de la visión, Paidos Comunicación, Barcelona. - Kendon, A. (Ed.) (1981)Nonverbal Communication, Interaction, and Gesture, Mouton Publishers, The Hague. - Knapp, M. L. (1982)La comunicación no verbal, Paidós Comunicación, Barcelona. - Knapp, M. L. & Miller, G. R. (Ed.) (1994)Handbook of Interpersonal Communication, SAGE Publications, London. - Kerbrat-Orecchioni, C. (1996)La conversation, Ed. du Seuil, Paris. - Lacan, J. (1988)Escritos I, S. XXI, México, or. 287. - Lochard, G. & Boyer, H. (1998)La communication médiatique, Ed. du Seuil, Paris. - Lüscher, M. (1982)Test de los colores, Ed. Paidós, Barcelona. - Marcé i Puig (1990)Conducta y comunicación, Ed. PPU, Barcelona. - Mealey, L. and Bridgstock, R. (1999) Symmetry and Perceived Facial Attractivenes: a Monocygotic Co-Twin Comparison,Journal of Personality and Social Psychology, vol. 76, nº 1, 151-158. - Miller, J-A. (1998)Los signos del goce, Ed. Paidos, Barcelona. - Miller, J-A. (1998)El síntoma charlatán, Ed. Paidos, Barcelona. - Mucchielli, R. (1971)Communication et réseaux de communications, Ed. ESF, Paris. - Mucchielli, A. (1997) Les modèles de la communication. Cabin, Ph. (Co.):La communication, Éd. Sciences Humaines, 1998, Auxerre. - Mucchielli, A. (1998)Psicología de la comunicación, Ed. Paidos, Barcelona. - Musitu, G. eta besteak (1993)Psicología de la comunicación humana, Instituto de Ciencias Sociales Aplicadas, Argentina. - Musitu Ochoa, G. (1996)Manual de psicología de la comunicación, C.S.V., Valencia. - Pease, A. (1988)Interpréter les geste, les mimiques, les attitudes, Ed. Nathan, Paris. - Peugeot, J. (1997)La connaissance de l´enfant par l´écriture, Dunod, Paris. - Ramos Gascón, C. (1996)Grafología, sexualidad y pareja, Ed. Xandró, Madrid. - Sebeok, Th.A. (1996)Signos: una introducción a la semiótica, Ed. Paidos, Barcelona. - Segerstrale, U. & Molnár, P. (Ed.) (1997)Nonverbal Communication: Where Nature Meets Culture, Lawrence Erlbaum Associates, Publishers, New Jersey. - Shackelford, T.K. and Larsen, R.J. (1997) Facial Asymmetry as an Indicator of Psychological, Emotional, and Psysiological Distress,Journal of Personality and Social Psychology, vol. 72, nº 2, 456-466. - Scheflen, A.E. (1963) Communication and Regulation in Psychotherapy,Psychiatry, 26, 0. 126-136. - Scheflen, A.E. (1964) The Significance of Posture in Communication Systems,Psychiatry, 27, o. 316-331. - Schwarz, L.M., Foa, U.G., and Foa, E.B. (1983) Multichannel Nonverbal Communication: Evidence for Combinatory Rules,Journal of Personality and Social Psychology, vol. 45, nº 2, 274-281. - Selvini Palazzoli, M., Boscolo, L., Cecchin, G., Prata, G. (1991)Paradoja y contraparadoja, Paidos, Barcelona. - Simón, J.J. (1992)El gran libro de la grafología, Martinez Roca, Barcelona. - Simón, J.J. (1997)Cómo hacer análisis grafológicos, Martinez Roca, Barcelona. - Spiegel, J.P., Machotka, P. (1974)Messages of Body, The Free Press. - Vels, A. (1997a)Escritura y personalidad, Herder, Barcelona. - Vels, A. (1997b)Grafología estructural y dinámica, Herder, Barcelona. - Vilches, L. (1986)La lectura de la imagen, Paidos Comunicación, Barcelona. - Watzlawick, P., Weakland, J., Fisch, R. (1975)Changements: paradoxes et psychothérapie, Éd. du Seuil, Paris. - Watzlawick, P., Eakland J. H. (1977),Sur l´Interaction, Seuil, 1977, 29-30). - Watzlawick, P. (1978)La réalité de la réalité, Éd. du Seuil, Paris. - Watzlawick, P. (1980)Le langage du changement, Éd. du Seuil, Paris. - Watzlawick, P. (Dir.) (1988)L´invention de la réalité, Éd. du Seuil, Paris. - Watzlawick, P., Beavin Bavelas, J & Jackson, D. D. (1995)Teoría de la comunicación humana, Ed. Herder, Barcelona. - Wermus, P. & Messinger, J. (1995)Los gestos de la seducción, Ed. Martinez Roca, Barcelona. - Williams, L. V. (1997)Deux cerveaux pour apprendre, Les éditions d´organisation, Paris. - Wittezaele, J-J. & Teresa García (1994)La escuela de Palo Alto, Ed. Herder, Barcelona.
