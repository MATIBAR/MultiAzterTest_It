







3

Istripuak, gaixotasunak eta gertaera negatiboak jasateko joera duten pertsonen
   eta substantzia adiktiboen kontsumitzaileak diren pertsonen nortasunaren
                                   profila1

  Mikel Haranburu, Arantxa Gorostiaga, Itziar Alonso-Arbiol, Nekane Balluerka
****** UPV/EHUko Psikologia Fakultateko irakasleak ******


Pertsona batek gaixotasunak, istripuak eta gertaera negatiboak edukitzeko edo
substantzia adiktiboak kontsumitzeko duen joera erlazionatuta dago haren
nortasunaren bereizgarriekin. Ikerketa honen helburua istripuak, gaixotasunak
eta gertaera negatiboak jasateko eta substantzia adiktiboak kontsumitzeko joera
duten pertsonen nortasunaren profila finkatzea izan da. Hamasei eta hirurogei
urte bitarteko 425 euskaldunez (245 emakume eta 180 gizon) osatutako lagin
batetik abiatuz, pertsona batek gaixotasunak, istripuak eta gertaera negatiboak
edukitzeko duen joera eta substantzia adiktiboak kontsumitzea, haren
nortasunaren bereizgarriekin erlazionatuta ote dagoen aztertu dugu. Emaitzen
arabera, istripuak eta gaixotasunak jasateko joera duten pertsonek neurotizismo
maila altuko eta ardura maila baxuko profila agertzen dute. Substantzia
adiktiboen kontsumitzaile direnek, berriz, neurotizismo nahiz irekitasun maila
altuko eta atsegingarritasun maila baxuko profila agertzen dute.

The tendency to suffer diseases, accidents and negative events, as well as to
use addictive substances, is related to personality traits. Thus, the aim of
this study was to determine the personality profile of those people with a
tendency to suffer diseases, accidents and negative events and also the
personality profile of those who use addictive substances. We assessed the
links between a person’s such a tendency or substance use and personality
traits in a sample composed of 425 Basque-speakers (245 female and 180 male)
whose ages ranged from 16 to 60 years. According to our results, people prone
to suffer negative events display a profile characterized by higher levels of
neuroticism and lower levels of conscience. On the other hand, from our study
it may be concluded that users of addictive substances show a profile
characterized by higher levels of neuroticism and openness to experience and by
lower levels of agreeability.
                                  1. Sarrera
Hainbat ikerketatan ikusi denez, nortasunaren bereizgarri jakin batzuk dituzten
subjektuek istripuetan murgilduak aurkitzeko probabilitate gehiago dute.
Bestalde, nortasunaren bereizgarrien eta gaixotasunetarako joeraren arteko
erlazioa aurkitu duten zenbait ikerketa ere badira. Ildo beretik, adikzioen
sorreran sarri aurkitzen diren nortasunaren ezaugarriak ere aztertu dira. Lan
horietatik abiatuz, nortasunaren bereizgarriak istripuak, gaixotasunak eta
gertaera negatiboak jasateko joerarekin eta substantzia adiktiboen
kontsumoarekin erlazionatzen dituzten lanak berrikusten ditugu jarraian.
Nortasunaren bereizgarriak sailkatzeko Bost Handien ereduan oinarritu garenez,
eredu horren azalpenari ekiten diogu lehenik.

1.1. Nortasunaren ezaugarriak Bost Handien ereduaren ikuspegitik
Nortasunaren bereizgarriak sailkatzeko ikuspegi ezberdinak badaude ere, gaur
egun oso zabaldua dago nortasuna deskribatzeko erabiltzen diren milaka
bereizgarriak bost dimentsio handitan laburbil daitezkeela dioen ikuspegia.
Bost dimentsio horien deskribapenik ezagunenetakoa Costa eta McCraek (1999)
egiten dutena da, NEO PI-R galdekizunaren bidez ebaluatzen dena. Jarraian
agertuko dugu autore horiek egiten duten Bost Faktore Handien eta bakoitzaren
fazeten deskribapena:
1.- Neurotizismoa: pertsona baten emozioen ezegonkortasun maila, eta beldurra,
haserrea, erruduntasuna edo lotsaren gisako sentimendu negatiboak bizi izateko
joera adierazten du. Neurotizismoan altu puntuatzen dutenek arrisku gehiago
izan dezakete arazo psikiatrikoak edukitzeko, baina berez ez da neurotizismoa
adierazle psikopatologiko gisa hartu behar. Badaude nahaste psikiatrikoak
dituztenak, baina neurotizismoan baxu puntuatzen dutenak, eta badaude
neurotizismoan altu puntuatu arren, nahaste psikiatrikorik ez dutenak.
2.- Estrabertsioa edo Kanporakoitasuna: jendartean, taldeetan eta bileretan
ibiltzeko, emozio indartsuen bila ibiltzeko eta emozio positiboak bizi izateko
joera, asertibotasuna eta jardueretako energia maila agertzen ditu.
3.- Irekitasuna: kanpo eta barne munduarekiko pertsona batek duen interesa,
ideia berriekiko eta balore ez-konbentzionalekiko irekitasuna. Sormenaren
sustraian dagoen pentsamendu dibergentearekin erlazionaturik dago irekitasuna.
Irekitasunari “adimen” deitura eman zaio Bost Handien formulazio batzuetan,
baina ez dira gauza bera adimena eta irekitasuna. Badira pertsona adimentsuak,
itxiak direnak, eta pertsona ez-adimentsuak, irekiak direnak. Pertsona irekiak
ez dira ohituren arabera mugitzen, autoritatea kritikatzen dute eta ideia
berriak erraz onartzen dituzte. Irekitasunean baxu puntuatzen dutenek nahiago
izaten dute ezaguna dena, berria dena baino.
4.- Kontzientzia edo Ardura: pertsona batek bere gaitasunez duen sentimendua,
auto-eraginkortasun hautemana. Zenbateraino ordenatua den, bere eginkizunak
betetzeko zenbaterainoko obligazioa sentitzen duen, zer-nolako aspirazio maila
duen, zenbateraino den langilea, hasitakoa amaitzeko diziplina baduen eta ekin
aurretik edo hitz egin aurretik egin beharrekoa edo esan beharrekoa pentsatzen
duen.
5.- Atsegingarritasuna: pertsona atsegina altruista da, besteez fidatzen eta
errukitzen da, haiekin enpatizatzen du, haiei laguntzeko prest egoten da, eta
nabarmendu gabe ibiltzeko joera izaten du. Puntuazio baxua dutenak nahaste
nartzisista, antisoziala eta paranoikoarekin erlazionatuak agertzen dira sarri;
puntuazio altua dutenak, berriz, menpeko nortasunarekin erlazionatuak.
Bost dimentsio hauetako bakoitzaren fazeten deskribapena 1. irudian aurkezten
da.


1. Irudia. Costa eta McCrae-ren (1999) Bost Faktore Handien Dimentsioak eta
Fazetak
****** Dimentsioak ******          Fazetak                    Esanahia
                          Herstura (N1)              Pertsona bat beldurtia,
                                                     urduria eta uzkurra den
    Neurotizismoa (N)                                ala lasaia eta erlaxatua
                                                     den.
                          Etsaitasuna (N2)           Haserrea, frustrazioa eta
                                                     gorrotoa zenbateraino
                                                     agertzen dituen.
                          Depresioa (N3)             Zenbateraino sentitzen den
                                                     errudun, malenkoniatsu,
                                                     bakarrik eta itxaropenik
                                                     gabe.
                          Herstura soziala (N4)      Besteen aurrean
                                                     zenbateraino sentitzen den
                                                     lotsatua, aztoratua eta
                                                     gutxiagotasun
                                                     sentimenduarekin.
                          Inpultsibitatea (N5)       Grinak eta haserrealdiak
                                                     kontrolatzeko, desirei uko
                                                     egiteko eta frustrazioak
                                                     eramateko gaitasunik eza.
                          Zaurgarritasuna/           Estresari eta egoera
                          Minberatasuna (N6)         zailei aurre egiteko gai
                                                     ez da sentitzen, eta
                                                     mendeko, itxaropen gabea
                                                     eta izutua sentitzen da.
                          Adeitasuna (E1)            Lagunekin eta jendearekin
    Estrabertsioa edo                                ibiltzea atsegin duen ala
  kanporakoitasuna (E)                               erreserbatua eta bere
                                                     baitan bildua den.
                          Gregarismoa (E2)           Besteekin batera ibiltzea
                                                     edo besteen konpainia
                                                     atsegin zaion ala bakartia
                                                     den.
                          Asertibotasuna (E3)        Menderatzailea eta
                                                     nabarmentzea gustatzen
                                                     zaiona den ala besteen
                                                     itzalean egon nahiago
                                                     izaten duen.
                          Jarduera (E4)              Bizkorra, kementsua,
                                                     energikoa eta gelditu gabe
                                                     jardutekoa ala lasaia eta
                                                     erlaxatua den.
                          Emozioen bilaketa (E5)     Kitzikapen eta estimulazio
                                                     bila ibiltzen den ala
                                                     bizitza lasaia nahiago
                                                     duen.
                          Emozio positiboak (E6)     Alaitasuna, zoriontasuna,
                                                     maitasuna eta entusiasmoa
                                                     zenbateraino agertzen
                                                     dituen.
                          Fantasia (I1)              Irudimen sutsua eta
                                                     fantasia bizitza aktiboa
     Irekitasuna (I)                                 duen ala berehalako
                                                     egitekoez arduratu nahiago
                                                     duen.
                          Estetika (I2)              Artea, olerkia, musika eta
                                                     edertasuna preziatzen eta
                                                     maite dituen.
                          Sentimenduak (I3)          Emozioak sakonki bizi
                                                     dituen ala afektu eta
                                                     sentimendu itzaliagoak
                                                     dituen.
                          Ekintzak (I4)              Jarduera berriak egiteko,
                                                     toki berrietara joateko,
                                                     zaletasun berrietara
                                                     dedikatzeko edo janari
                                                     exotikoetarako joera.
                          Ideiak (I5)                Jakin-min intelektuala,
                                                     ideia berriak eta ez-
                                                     konbentzionalak
                                                     kontsideratzeko desira
                                                     ebaluatzen du.
                          Baloreak (I6)              Balio sozialak, politikoak
                                                     eta erlijiosoak
                                                     eztabaidatzeko ala
                                                     autoritatea onartu eta
                                                     tradiziora egokitzeko
                                                     joera.
                          Gaitasuna (K1)             Bizitzako arazoei aurre
Kontzientzia edo ardura                              egiteko norbere gaitasunaz
           (K)                                       eta eraginkortasunaz
                                                     pertsonak duen sentipena.
                          Ordena (K2)                Antolatua, ordenatua eta
                                                     txukuna den ala
                                                     desordenatua den aztertzen
                                                     du.
                          Eginkizunaren zentzua (K3) Printzipio etikoak
                                                     zorrozki jarraitzen dituen
                                                     eta obligazio moralak
                                                     zehazki betetzen dituen.
                          Lorpen premia (K4)         Bizitzan norabide bat
                                                     markatua duen, helburuak
                                                     lortzeko zenbateraino
                                                     gogorki lan egiten duen.
                          Autodiziplina (K5)         Atsegingarri zaiona
                                                     gerorako uzteko eta lan
                                                     bat hasi eta amaierara
                                                     eramateko trebetasuna
                                                     baduen ala ez.
                          Deliberazioa (K6)          Ekintzara pasatu aurretik
                                                     gauzak ongi pentsatzeko
                                                     ala ondorenak kontuan
                                                     hartu gabe ekintzara
                                                     pasatzeko joera.
                          Konfiantza (A1)            Besteak ondraduak eta
                                                     intentzio onekoak direla
 Atsegingarritasuna (A)                              ala arriskutsuak eta
                                                     ondradutasun gutxikoak
                                                     direla uste izatea.
                          Tolesgabetasuna (A2)       Azpildurarik gabea,
                                                     egiatia eta tolesgabea den
                                                     ala lausenguaren eta
                                                     iruzurraren bidez besteak
                                                     manipulatzen dituen.
                          Altruismoa (A3)            Besteen ongizateaz
                                                     aktiboki arduratzen den
                                                     ala besteen arazoetan
                                                     inplikatu gabe, beregan
                                                     zentratua egoten den.
                          Jarrera bakegilea (A4)     Besteekin adeitsua den,
                                                     erasokortasuna inhibitzen
                                                     duen ala lehia nahiago
                                                     duen eta haserre
                                                     adierazpenak egiten
                                                     dituen.
                          Apaltasuna (A5)            Apala den eta nabarmendu
                                                     gabe pasatzeko joera duen
                                                     ala besteen gainetik
                                                     dagoela uste izaten duen.
                          Besteekiko sentiberatasuna Besteekiko sinpatia eta
                          (A6)                       kezka sentitzen duen,
                                                     besteen premiek hunkitzen
                                                     duten ala sentikortasun
                                                     gabea den.
Costa eta McCrae-ren (1999) bidetik, Caprara, Barbaranelli eta Borgogni-k
(1995) ere egiten dute Bost Faktore Handien deskribapena, nolabaiteko aldaerak
inplikatzen dituena. Gauzak honela, autore hauek Energia deitzen diote
Kanporakoitasunari, Kemena edo Adorea deitzen diote Kontzientziari, eta
Egonkortasun Emozionala deitzen diote Neurotizismoaren beste ertzari.
Irekitasunak eta Atsegingarritasunak izen berberak hartzen dituzte bi
formulazioetan. Caprara, Barbaranelli eta Borgogni-ren nortasunaren
formulazioaren ebaluaziorako Bost Handien Galdekizuna erabiltzen da; galdekizun
honek Bost Faktore Handiak eta faktore bakoitzaren bi fazeta aztertzen ditu.
Hona hemen, faktore bakoitzaren deskribapenak eta fazetak:
1.- Egonkortasun emozionala (EE): egonkortasun emozional gutxi duen pertsona
barne-hersturatu, zaurkor, emotibo, bulkadatsu, egonarri gabe eta narritakor
moduan agertzen da. Azpidimentsioak: a) emozioen kontrola: esperientzia
emotiboei loturiko tentsio egoeren kontrola; b) bulkaden kontrola:
deserosotasun, gatazka eta arrisku egoeretan portaera kontrolatzeko gaitasuna.
2.- Energia (E): dimentsio honetan altu puntuatzen duen pertsona kanporakoi,
dinamiko, aktibo, energiko, menderatzaile eta berba-jarioa duen pertsona moduan
agertzen da. Azpidimentsioak: a) dinamismoa: portaera energikoak, hitz-jario
handia eta entusiasmoa; b) dominantzia: gailentzeko, nabarmentzeko eta besteen
gain eragiteko gaitasuna.
3.- Gogamen irekitasuna (I): Gauza, esperientzia edo kultura berriez
interesatua dagoen ala ez adierazten du dimentsio honek. Azpidimentsioak: a)
kulturara irekitasuna: informazioarekiko, irakurketarekiko, ezagutzekiko
interesa; b) esperientziara irekitasuna: ikuspegi, balore,estilo eta bizimodu
ezberdin eta berriekiko interesa.
4.- Kemena edo adorea (K): Autoerregulaziorako, autokontrolerako edo
inhibiziorako duen gaitasuna adierazten du, hau da, zenbateraino den
erreflexiboa, eskrupulosoa, ordenatua, langilea eta iraunkorra.
Azpidimentsioak: a) zehaztasuna: fidagarritasuna, zorroztasuna eta ordena
zaletasuna; b) iraunkortasuna: hasitakoarekin jarraitzeko gaitasuna,
egoskortasuna, agindutakoa betetzeko gaitasuna.
5.- Atsegingarritasuna (A): pertsona bat zenbateraino den atsegina, lankidea,
maitekorra, altruista, lagunkoia, eskuzabala eta enpatikoa aztertzen du.
Azpidimentsioak: a) lankidetza/enpatia: besteen premiak eta arazoak ulertu eta
babestu, eta haiekin lankidetzan jarduteko gaitasuna; b) maitekortasuna:
konfiantza, besteenganako irekitasuna, bihotz berotasuna.

1.2. Nortasunaren ezaugarriak eta istripuak, gaixotasunak eta gertaera
negatiboak izateko joera
Nortasunaren ezaugarriak eta istripuen kopurua erlazionatzen dituzten hainbat
ikerketa egin dira (ikus errebisio bat Iversen eta Rundmoren lanean, 2002).
Ikusi denez, istripuetan murgilduak aurkitzeko probabilitate gehiago dute
nortasunaren bereizgarri jakin batzuk dituztenek (Vollrath, Landolt, eta Ribi,
2003). Istripuak edukitzeko joerarekin erlazionatuak daude nortasunaren
dimentsio batzuk, hala nola, kanporakoitasuna, inpultsibitatea, kontzientzia,
atsegingarritasuna, neurotizismoa edo irekitasuna (Friedman et al., 1995; Trull
eta Sher, 1994). Bestalde, nortasunaren bereizgarrien eta gaixotasunetarako
joeraren arteko erlazioa aztertzen duten ikerketak ere egin dira (Adler eta
Mathews, 1994). Honela ikusi ahal izan da, nortasunaren ezaugarri batzuk
dituztenek gaixotasun batzuk jasateko probabilitate gehiago dutela (Trobst,
Herbst, Masters, eta Costa, 2001).
Emozio negatiboak bizitzera eramaten duen neurotizismoa gaixotasunak jasateko
joerarekin erlazionatua agertzen da (Kirmayer, Robbins eta Paris, 1994;
Matthews eta Deary, 1998). Pertsona bati gaixotasuna pairatzeko probabilitate
gehiago ematen dion arrisku faktore moduko bat litzateke neurotizismoa.
Friedman eta Booth-Kewley-ren (1987) berrikuspen meta-analitikoaren arabera,
eritasun anitz aurresaten dituzte ezaugarri neurotikoek, hala nola, gaixotasun
koronarioak, urdail-hesteetakoak, asma, artritisa eta beste. Hala ere, oraindik
eztabaidan dago ezaugarri neurotikoen eta gaixotasunen arteko lotura hau; oro
har neurotizismoan altu puntuatzen dutenak gaixotasunaren kexa gehiago egiten
badituzte ere, ez du horrek beti esan nahi gaixotasun gehiago jasaten
dituztenik; izan ere, neurotikoek deskribatzen dituzten kexu asko gehiegizkoak
edo oinarririk gabeak izaten dira batzuetan.
Bestalde, istripuek eragindako zauriak dituzten mutil gazteek istripurik jasan
ez dutenek baino puntuazio altuagoa dute kanporakoitasunean eta puntuazio
baxuagoa kontzientzian (Vollrath et al., 2003).
Beren aldetik, atsegingarritasunaren puntuazio altua eta kontzientziaren
puntuazio baxua duten pertsonak bizitza laburragoaren igurikapenarekin eta
kalitate gutxiagoko osasunarekin erlazionatuak agertzen dira (Friedman et al.,
1995; Martin et al., 2002).
1.3. Nortasunaren ezaugarriak eta substantzia adiktiboen kontsumoa
Ildo beretik, adikzioen sorreran sarri aurkitzen diren nortasunaren ezaugarriak
ere aztertu dira (McGue, Slutske, Taylor, eta Iacono, 1997; Zilberman, Tavares,
eta el-Guebaly, 2003).Substantzia adiktiboen kontsumitzaileek
kanporakoitasunean, atsegingarritasunean nahiz kontzientzian baxu puntuatzen
dute eta neurotizismoan nahiz irekitasunean altu puntuatzen dute (Flory, Lynam,
Milich, Leukefeld eta Clayton, 2002; Martin eta Sher, 1994; Trull eta Sher,
1994). Emozio negatiboak (beldurra edo tristura) bizi izateko eta
inpultsibitatea nahiz estresarekiko minbera izateko joera adierazten du
neurotizismoak. Neurotizismo maila garaia alkoholaren kontsumorako joerarekin
(Loukas, Krull, Chassin eta Carle, 2000) eta portaera arriskutsuak burutzeko
joerarekin (Cooper, Agocha eta Sheldon, 2000) erlazionatua agertu da.
Ikerketa ezberdinek agerian jarri dutenez, alkoholaren gehiegizko kontsumoa eta
galarazitako drogen (marihuana, kokaina, heroina…) kontsumoa depresioarekin
(N3) (Dorus eta Senay, 1980) eta barne-hersturarekin (N1) (Kilpatrick, Sutker,
Roitzsch eta Miller, 1976) erlazionatzen dira, eta, dakigun moduan, fazeta bi
hauek neurotizismoaren alderdiak dira.
Afektu negatiboak eta alkohol nahiz tabakoaren kontsumoa positiboki
erlazionatuak agertzen dira (Dierker, Avenevoli, Stolar eta Merikangas, 2002;
Wills, Sandy eta Yaeger, 2002). Dirudienez, afektu negatibo asko jasaten
dituzten pertsonek substantzia adiktibo gehiago kontsumitzen dituzte (Cooper,
Frone, Russell eta Mudar, 1995).
Era berean, substantzia adiktiboen kontsumitzaileek inpultsibitate (N5) altua
agertzen dutela ikusi da, eta horrek kontzientzia maila baxuagoa suposatzen du
(Labouvie eta McGee, 1986; Skinner eta Allen, 1982). Neurotizismo altuaz eta
kontzientzia baxuaz gain, atsegingarritasun baxua ere osasunarentzako
arriskutsuak diren portaerekin (Vollrath, Knoch eta Cassano, 1999) eta
substantzia adiktiboen kontsumoarekin (Brooner, Herbst, Schmidt, Bigelow eta
Costa, 1993) positiboki erlazionatua agertzen da.
Alkohol eta beste substantzia adiktiboen kontsumitzaileek inpultsibitate maila
altua eta egonkortasun emozional, atsegingarritasun nahiz kontzientzia maila
baxua agertzen dute. Kontzientzia maila garaia osasunaren sustapenarekin
erlazionatua dago (Booth-Kewley eta Vickers, 1994); kontzientziaren puntuazio
baxua alkoholaren kontsumoa mugatzeko motibazio baxuarekin (Loukas et al. 2000)
eta arriskuzko portaera sexualetarako joerarekin (Hoyle, Fejfar eta Miller,
2000) erlazionatua agertzen da.
Aitzitik, kontzientzia eta auto-diziplina (K5) maila garaia eta inpultsibitate
(N5) maila baxua dituzten pertsonek alkohol eta tabako gutxiago kontsumitzen
dute; eta dakigunez, horrek gutxitu egiten du substantzia galaraziak
kontsumitzeko probabilitatea (Walton eta Roberts, 2004). Kontzientzia mailak
ordenatua, erreflexiboa, gaitua eta arduratsua izateko joera adierazten du.
Kontzientzia maila altua duenak kontrol pertsonalaren eta auto-erregulazioaren
sentipen handiagoa du, eta horrek babestu egiten du osasunarentzat kaltegarriak
diren portaeretatik (Friedman et al., 1995). Oso auto-erregulatuak eta
kontzienteak diren pertsonek probabilitate gehiago dute substantzia adiktiboen
aurrean portaera egokiak izateko, eta probabilitate gutxiago, haiek
kontsumitzeko (Adalbjarnardottir eta Rafnsson, 2001; Finn, Sharkansky, Brandt
eta Turcotte, 2000; Wills, Sandy eta Yaeger, 2000).

Orain arte aipatu ditugun ikerketak kontuan hartuz, lan honenhelburua
istripuak, gaixotasunak eta gertaera negatiboak jasateko eta substantzia
adiktiboak kontsumitzeko joera duten pertsonen nortasunaren profila finkatzea
da, beren portaerak ekar ditzakeen arriskuetatik babesteko eta zuhurragoak izan
daitezen lortzeko. Pertsona baten profila ezagutzeak lagun diezaguke egoera
jakin batzuen aurrean zaurigarrienak gertatzen diren haren nortasunaren
alderdiak indartzen.
Gure ustez, istripu, gaixotasun eta gertaera negatibo dezente edo asko jasan
dituzten pertsonek horrelako ezbeharrak jasan ez dituztenek baino neurotizismo
(N), inpultsibitate (N5) nahiz kanporakoitasun (edo estrabertsioa, E) maila
garaiagoa, eta ardura edo kontzientzia (K), gaitasun (K1), eginkizunaren zentzu
(K3) nahiz deliberazio (K6) maila baxuagoa agertuko dituzte.
Bestalde, substantzia adiktiboak kontsumitzen dituztenek halakorik kontsumitzen
ez dutenek baino neurotizismo (N), depresio (N3) nahiz inpultsibitate (N5)
maila garaiagoak eta ardura (K) nahiz auto-diziplina (K5) maila baxuagoak
agertuko dituztela uste dugu. Era berean, substantzia adiktiboen
kontsumitzaileek horrelakorik kontsumitzen ez dutenek baino atsegingarritasun
(A) maila txikiagoa eta irekitasun (I) maila handiagoa agertuko dituztela
aurresan daiteke.

                                  2. Metodoa
2.1. Parte-hartzaileak
Ikerketan 16 eta 60 urte bitarteko 425 euskaldunek (245 emakume eta 180 gizon)
parte hartu zuten. Laginaren %70 batxilergoko ikasleek osatzen zuten eta beste
%30 Euskal Autonomia Erkidegoko administrazio publikoko funtzionarioek. Guztiek
beren borondatez parte hartu zuten ikerketan.
2.2. Instrumentuak
Lagineko kide bakoitzak hiru galdekizun erantzun zituen: bi galdekizun
estandarizatu, eta ikerketa honetarako bereziki eginiko datu soziodemografikoen
galdekizuna.
- “NEO PI-R Galdekizuna” (Revised Neo Personality Inventory,Costa eta McCrae,
1999) nortasunaren Bost Faktore Handiak auto-ebaluatzeko erabiltzen den 240
itemeko inbentarioa. Bost faktoreen izenak honako hauek dira: neurotizismoa,
kanporakoitasuna, irekitasuna, atsegingarritasuna eta ardura edo kontzientzia.
Faktore edo dimentsio bakoitzak sei aurpegi edo fazeta ditu. Faktore bakoitzari
48 item dagozkio eta aurpegi bakoitzari 8 item.
- “Bost Handien Galdekizuna” (Big Five Questionnaire, BFQ, Caprara, et al.,
1995). 132 itemekoa. 5 dimentsio eta 10 azpi-dimentsio ebaluatzen ditu. Bost
dimentsioen izenak hauek dira: Energia, Atsegingarritasuna, Adorea,
Egonkortasun Emozionala eta Gogamen Irekitasuna.
- Aldagai soziodemografikoen 21 itemeko galdekizuna, ikerketa honetarako
bereziki eraikia, NEO PI-Raren dimentsio eta aurpegiekin erlazionaturiko
aldagaiei buruzko galderak dituena. Galdera horietan pertsonek jasandako
istripu, gaixotasun eta gertaera negatiboei buruzko eta substantzia adiktiboen
kontsumoari buruzko informazioa eskatzen zen. Bost alternatibako Likert motako
eskala batean, istripu, gaixotasun eta gertaera negatibo dezente edo asko jasan
zituztela erantzun zutenak gertaera negatibo horiek jasateko joera handia zuten
pertsona moduan kontsideratu ziren. Substantzia adiktiboen kontsumitzaile
moduan, berriz, arriskutsutzat zeuzkaten substantziak (hala nola, tabakoa,
alkohola, drogak edo dietan galarazitako substantziak) hartu gabe egon ezina
agertzen zuten pertsonak kontsideratu ziren.

2.3. Prozedura
Ikerketa taldeko bi kidek egin zuten datu bilketa, parte-hartzaileen
ikastetxean edo lantokian2. Pertsona guztiek bete zituzten goian deskribatu
ditugun hiru galdekizunak ondoko ordenean: 1. Datu soziodemografikoen
galdekizuna, 2. NEO PI-Raren euskarazko bertsioa, eta 3. Bost Handien
Galdekizunaren gaztelaniazko bertsioa. Hiru frogen aplikazioak ordu eta erdi
eta bi ordu bitartean irauten zuen. Kasu guztietan bermatu zen erantzunen
anonimotasuna.

                                  3. Emaitzak
Istripuak, gaixotasunak eta gertaera negatiboak jasateko joeraren eta
nortasunaren bereizgarrien arteko erlazioei buruzko datuak agertzen ditugu
lehenik, eta ondoren, substantzia adiktiboen kontsumoaren eta nortasunaren
bereizgarrien arteko erlazioei buruzkoak.

3.1. Istripuak, gaixotasunak eta gertaera negatiboak jasateko joera
Gertaera negatibo asko bizi izan zituztenek neurotizismo maila garaiagoa eta
neurotizismoaren alderdi ezberdinen maila garaiagoa agertuko zutela aurresan
genuen. Bizi izandako gertaera negatibo kopuruaren arabera subjektuen artean
neurotizismo mailan eta neurotizismoaren alderdi ezberdinetan egon daitezkeen
diferentziak aztertzeko asmoz, batezbestekoen konparaketarako t frogak egin
ditugu eta emaitzak honako hauek izan dira, 1. taulan ikus daitekeen moduan:
gertaera negatibo asko bizi izan dituztenek gertaera negatibo gutxi jasan
dituztenek baino neurotizismo (N), etsaitasun (N2), depresio (N3) eta
inpultsibitate (N5) maila esanguratsuki garaiagoa eta bulkaden kontrol
esanguratsuki baxuagoa agertu dute. Inpultsibitateari dagokion efektuaren
tamaina ertainaren eta handiaren artean kokatzen da, eta gainerakoenek
ertainerantz jotzen dute.

Dimentsioa edo  **         Batezbestekoa *** Sd      t        p     Cohen-en
    fazeta      Gertaera                 ***                           d
                negatiboen
                kopurua **
Neurotizismoa   Txikia         89.58      22.02   -2.234    .026      .23
(N)             Handia         94.83      21.88
Etsaitasuna     Txikia         13.67      4.17    -3.271    .001      .35
(N2)            Handia         15.16      4.46
Depresioa (N3)  Txikia         14.03      5.53    -2.063    .040      .22
                Handia         15.31      6.37
Inpultsibitatea Txikia         14.44      4.47    -2.668    .008      .64
(N5)            Handia         15.75      4.94
Bulkaden        Txikia         35.75      6.67    -3.109    .002      .33
kontrola (BFQ)  Handia         33.54      6.58

1. taula. Nortasunaren bost faktoreen eta istripuak, gaixotasunak nahiz
gertaera negatiboak jasateko joeraren arteko erlazioa.
Gertaera negatibo asko bizi izan zituztenek kanporakoitasun maila garaiagoa eta
kanporakoitasunaren alderdi ezberdinen maila garaiagoa agertuko zutela aurresan
genuen. Bizi izandako gertaera negatibo kopuruaren arabera subjektuen artean
kanporakoitasunean, jardueran eta emozio bilaketan egon daitezkeen diferentziak
aztertzeko asmoz, batezbestekoen konparaketarako t frogak egin ditugu eta
emaitzak honako hauek izan dira, 2. taulan ikus daitekeen moduan: beren
bizitzan gertaera negatibo asko bizi izan dituztenek gertaera negatibo gutxi
bizi izan dituztenek baino jarduera (E4) maila esanguratsuki altuagoa agertzen
dute. Baina, kanporakoitasunari (E) eta emozioen bilaketari (E5) dagokionez,
desberdintasun esanguratsurik ez da agertzen beren bizitzan istripu, gaixotasun
eta gertaera negatibo asko bizi izan dituztenen eta horrelako gertaera gutxi
bizi izan dituztenen artean.
Gertaera negatibo asko bizi izan zituztenek gutxi bizi izan zituztenek baino
kontzientzia, gaitasun (K1), eginkizunen zentzu (K3) eta deliberazio (K6) maila
txikiagoa agertuko zutela hipotetizatu genuen. Bizi izandako gertaera negatibo
kopuruaren arabera subjektuen artean kontzientzian eta haren alderdi
ezberdinetan egon daitezkeen diferentziak aztertzeko asmoz, batezbestekoen
konparaketarako t frogak egin ditugu eta emaitzak honako hauek izan dira, 2.
taulan ikus daitekeen moduan: gertaera negatibo asko bizi izan dituztenek gutxi
bizi izan dituztenek baino kontzientzia, gaitasun, eginkizunaren zentzu eta
deliberazio esanguratsuki gutxiago agertzen dute, efektuaren tamainek
ertainerantz jotzen dutelarik.

 Dimentsioa edo  **         Batezbestekoa *** Sd        t        p    Cohen-en
     fazeta      Gertaera                 ***                            d
                 negatiboen
                 kopurua **
Estrabertsioa    Txikia        113.95     *** 17.05  -1.337    .182     .14
edo                                       ***
kanporakoitasuna Handia        116.41     *** 17.56
(E)                                       ***
Jarduera (E4)    Txikia         19.03     *** 3.40   -2.656    .008     .28
                                          ***
                 Handia         20.05     *** 4.06
                                          ***
Emozio bilaketa  Txikia         17.85     *** 4.68   -1.509    .132     .16
(E5)                                      ***
                 Handia         18.58     *** 4.20
                                          ***
Kontzientzia edo Txikia        115.65     *** 19.10   2.744    .006     .29
ardura (K)                                ***
                 Handia        110.03     *** 19.28
                                          ***
Gaitasuna (K1)   Txikia         19.59     *** 3.64    2.479    .014     .31
                                          ***
                 Handia         18.59     *** 4.05
                                          ***
Eginkizunaren    Txikia         22.31     *** 3.69    2.985    .003     .32
zentzua (K3)                              ***
                 Handia         21.10     *** 3.98
                                          ***
Deliberazioa     Txikia         18.85     *** 4.85    3.792    .001     .40
(K6)                                      ***
                 Handia         16.27       4.95

2. taula. Nortasunaren bost faktoreen eta istripuak, gaixotasunak nahiz
gertaera negatiboak jasateko joeraren arteko erlazioa.

3.2. Substantzia adiktiboen kontsumoa
Substantzia adiktiboak kontsumitzen dituztenek halakorik kontsumitzen ez
dutenek baino neurotizismo (N), depresio (N3) nahiz inpultsibitate (N5) maila
garaiagoa agertuko zutela hipotetizatu genuen. Substantzia adiktiboak
kontsumitzen dituzten eta kontsumitzen ez dituzten subjektuen artean
neurotizismo mailan eta neurotizismoaren alderdi ezberdinetan egon daitezkeen
diferentziak aztertzeko asmoz, batezbestekoen konparaketarako t frogak egin
ditugu eta, 3. taulan ikus daitekeen moduan, emaitzak honako hauek dira:
substantzia adiktiboak kontsumitzen dituztenek kontsumitzen ez dituztenek baino
esanguratsuki altuago puntuatzen dute neurotizismoan eta haren barne-herstura
(N1), etsaitasun (N2), depresio (N3), inpultsibitate (N5) eta zaurgarritasun
(N6) eskaletan, efektuaren tamainek ertainerantz jotzen dutelarik.
Dimentsioa edo  **          Batezbestekoa *** Sd        t        p    Cohen-en
    fazeta      Substantzia               ***                            d
                adiktiboak
                **
Neurotizismoa   Kontsumorik     89.89     *** 21.65  -2.582    .010     .33
(N)             ez                        ***
                Kontsumoa       97.20     *** 22.94
                bai                       ***
Barne-herstura  Kontsumorik     17.54     *** 4.70   -2.098    .036     .27
(N1)            ez                        ***
                Kontsumoa       18.84     *** 5.13
                bai                       ***
Etsaitasuna     Kontsumorik     13.88     *** 4.16   -2.504    .012     .32
(N2)            ez                        ***
                Kontsumoa       15.27     *** 4.89
                bai                       ***
Depresioa (N3)  Kontsumorik     14.12     *** 5.75   -2.328    .020     .30
                ez                        ***
                Kontsumoa       15.86     *** 5.86
                bai                       ***
Inpultsibitatea Kontsumorik     14.50     *** 4.48   -3.269    .001     .42
(N5)            ez                        ***
                Kontsumoa       16.44     *** 5.03
                bai                       ***
Zaurgarritasuna Kontsumorik     13.46     *** 4.08   -2.381    .018     .30
/ minberatasuna ez                        ***
(N6)            Kontsumoa       14.75       4.60
                bai
3. taula. Nortasunaren bost faktoreen eta substantzia adiktiboen kontsumoaren
arteko erlazioa.

Substantzia adiktiboen kontsumitzaileek horrelakorik kontsumitzen ez dutenek
baino irekitasun maila handiagoa agertuko dutela hipotetizatu genuen.
Substantzia adiktiboak kontsumitzen dituzten eta kontsumitzen ez dituzten
subjektuen artean irekitasun mailan eta irekitasunaren alderdi ezberdinetan
egon daitezkeen diferentziak aztertzeko asmoz, batezbestekoen konparaketarako t
frogak egin ditugu 4. taulan ikus daitekeen moduan, emaitzak honako hauek dira:
substantzia adiktiboak kontsumitzen dituztenek kontsumitzen ez dituztenek baino
esanguratsuki altuago puntuatzen dute irekitasunean (BFQ), eta irekitasunaren
estetika (I2) alderdian, efektuaren tamainek ertainerantz jotzen dutelarik.
Substantzia adiktiboen kontsumitzaileek horrelakorik kontsumitzen ez dutenek
baino atsegingarritasun maila baxuagoa agertuko zutela hipotetizatu genuen.
Substantzia adiktiboak kontsumitzen dituzten eta kontsumitzen ez dituzten
subjektuen artean atsegingarritasun mailan eta atsegingarritasunaren alderdi
ezberdinetan egon daitezkeen diferentziak aztertzeko asmoz, batezbestekoen
konparaketarako t frogak egin ditugu eta, 4. taulan ikus daitekeen moduan,
emaitzak honako hauek dira: substantzia adiktiboak kontsumitzen dituztenek
kontsumitzen ez dituztenek baino esanguratsuki baxuago puntuatzen dute
atsegingarritasunean (A), konfiantzan (A1), tolesgabetasunean (A2) eta jarrera
bakegilean (A4), efektuaren tamainek ertainerantz jotzen dutelarik.

  Dimentsioa edo   **          Batezbestekoa *** Sd      t        p    Cohen-en
      fazeta       Substantzia               ***                          d
                   adiktiboak
                   **
Estetika (I2)      Kontsumorik     17.24     *** 5.03  -2.122   .034     .27
                   ez                        ***
                   Kontsumoa       18.61     *** 4.62
                   bai                       ***
Irekitasuna (BFQ)  Kontsumorik     39.34     *** 5.96 -1. 968   .050     .25
                   ez                        ***
                   Kontsumoa       40.90     *** 6.71
                   bai                       ***
Atsegingarritasuna Kontsumorik    123.07     ***       2.393    .017     .30
(A)                ez                        14.92
                                             ***
                   Kontsumoa      118.18     ***
                   bai                       19.45
                                             ***
Konfiantza (A1)    Kontsumorik     18.93     *** 4.14  2.016    .044     .26
                   ez                        ***
                   Kontsumoa       17.80     *** 5.08
                   bai                       ***
Tolesgabetasuna    Kontsumorik     22.19     *** 4.36  2.580    .010     .33
(A2)               ez                        ***
                   Kontsumoa       20.68     *** 5.34
                   bai                       ***
Jarrera bakegilea  Kontsumorik     17.61     *** 4.03  2.754    .006     .35
(A4)               ez                        ***
                   Kontsumoa       16.13       4.60
                   bai

4. taula. Nortasunaren bost faktoreen eta substantzia adiktiboen kontsumoaren
arteko erlazioa.

Substantzia adiktiboak kontsumitzen dituztenek halakorik kontsumitzen ez
dutenek baino kontzientzia nahiz auto-diziplina (K5) maila baxuagoa agertuko
dutela hipotetizatu dugu. Dena den, substantzia adiktiboak kontsumitzen
dituzten eta kontsumitzen ez dituzten pertsonen kontzientzia mailaren
batezbestekoen arteko konparaketarako Mann-Whitney-ren U frogak agerian utzi
duenez, ez dago diferentzia esanguratsurik kontsumitzaileen eta ez
kontsumitzaileen artean, kontzientzia edo ardura (K), auto-diziplina (K5) eta
deliberazioari (K6) dagokionez (ikus 5. Taula).

 Dimentsioa   **            ***              Mann-          p          η2
 edo fazeta   Substantzia   Batezbesteko Whitneyren U
              adiktiboak ** rangoa ***
Kontzientzia  Kontsumorik   *** 213.15     11605.50       .325         .01
edo Ardura    ez            ***
(K)           Kontsumoa bai *** 197.69
                            ***
Autodiziplina Kontsumorik   *** 214.12     11267.00       .178         .01
(K5)          ez            ***
              Kontsumoa bai *** 192.99
                            ***
Deliberazioa  Kontsumorik   *** 216.75     10354.50       .020         .01
(K6)          ez            ***
              Kontsumoa bai    180.31

5. Taula. Nortasunaren bost faktoreen eta substantzia adiktiboen kontsumoaren
arteko erlazioa.
                                 4. Eztabaida
Hemen aurkeztu dugun ikerketaren bitartez, istripuak, gaixotasunak eta gertaera
negatiboak jasateko joera duten pertsonen eta substantzia adiktiboaren
kontsumitzaileen nortasunaren profila aurkeztu nahi izan dugu, horretarako egun
oso zabaldua dagoen Bost Handien eredua erabiliz.
Gure emaitzen arabera, gertaera negatibo asko bizi izan dituzten pertsonek
neurotizismoan zein neurotizismoaren zenbait fazetatan puntuazio esanguratsuki
altuagoak izan dituzte. Datu hauek ados daude Kirmayer eta laguntzaileek (1994)
eta Mathews eta Deary-k (1998) lortutako emaitzekin, gaixotasunak jasateko
joerarekin erlazionatua ikusi baitzuten neurotizismoa. Zentzu honetan,
gaixotasunarekin duen erlazioaz gain, neurotizismoa gertaera negatiboetarako
joerarekin ere erlazionatua dagoela baiezta dezakegu eta lotura hori
neurotizismoaren etsaitasun, depresio eta batez ere inpultsibitate fazetetan
agertzen da.
Vollrath eta laguntzaileek (2003) Bost Handien ebaluaziorako beste tresna bat
erabiliz (HiPIC, Mervielde eta De Fruyt, 1999) egindako ikerketaren arabera,
istripuak jasandako haurrek istripurik jasan ez dutenek baino puntuazio
altuagoa agertzen dute kanporakoitasunean. Gure ikerketan, ordea, eta oro har
hartuta, gertaera negatibo asko bizi izan dituzten pertsona helduek
kanporakoitasun maila garaiagoak eta kanporakoitasunaren alderdi ezberdinen
maila garaiagoak agertuko zituztela zioen hipotesia neurri batean bakarrik
egiaztatu da. Izan ere, beren bizitzan gertaera negatibo asko bizi izan
dituztenek gertaera negatibo gutxi izan dituztenek baino jarduera (E4) maila
esanguratsuki altuagoa agertzen dute, baina ez dute kanporakoitasunean (E) eta
emozioen bilaketan (E5) diferentzia estatistikoki esanguratsurik agertzen.
Dirudienez, haurren kasuan istripuei hertsiki lotua agertzen da
kanporakoitasunaren dimentsio osoa, baina helduen kasuan eta gertaera negatibo
desberdinak kontuan hartzean, soilik jarduera fazetak aurresaten du gertaera
negatiboak jasateko joera handiagoa izatea.
Friedman eta lankideek (1995), Martin eta lankideek (2002), eta Vollrath eta
lankideek (2003) haurrekin egindako ikerketetan osasun kaxkarragoarekin,
istripu gehiago izatearekin eta bizitza laburragoaren igurikapenarekin
erlazionatuak ikusi dituzte kontzientzia faktorearen maila baxuak. Gure
ikerketan, helduen kasuan ere, gertaera negatibo asko bizi izan zituztenek
gutxi bizi izan zituztenek baino kontzientzia maila txikiagoak agertuko
zituztela zioen hipotesia egiaztatu egin da, eta gaitasuna (K1), eginkizunen
zentzua (K3) eta deliberazioa (K6) fazetetan antzematen da bereziki erlazio
hori.
Substantzia adiktiboen kontsumoari dagokionez, neurotizismo maila garaia
alkohol eta beste drogen kontsumoarekin eta portaera arriskutsuak edukitzeko
joerarekin erlazionatzen duten ikerketen bidetik (Loukas et al., 2000; Dorus
eta Senay, 1980; Cooper et al., 2000), substantzia adiktiboak kontsumitzen
dituztenek halakorik kontsumitzen ez dutenek baino neurotizismo (N) maila
garaiagoak agertuko zituztela hipotetizatu genuen. Gure emaitzek
neurotizismoaren eta substantzia adiktiboen kontsumoaren arteko lotura hau
baieztatu egin dute. Aldi berean, gure ikerketak haratago joateko aukera ematen
digu, eta substantzia adiktiboen kontsumoa zenbait fazetarekin ere (barne-
herstura, etsaitasuna, depresioa, inpultsibitatea eta zaurgarritasuna/
minberatasuna) lotzen dela esan dezakegu.
Substantzia adiktiboen abusua eta mendekotasuna irekitasun maila handiagoekin
erlazionatzen duten ikerketen harira (Flory et al., 2002; Martin eta Sher,
1994; Trull eta Sher, 1994), substantzia horien kontsumitzaileek horrelakorik
kontsumitzen ez dutenek baino irekitasun maila handiagoak agertuko zituztela
hipotetizatu genuen. Hipotesi hori baieztatu egiten da gure ikerketan,
substantzia adiktiboak kontsumitzen dituztenek kontsumitzen ez dituztenek baino
esanguratsuki altuago puntuatzen baitute irekitasunean eta haren fazeta den
estetikan. Atsegingarritasunari dagokionez, eta honen maila baxuagoa
substantzia adiktiboen abusuarekin eta mendekotasunarekin erlazionatzen duten
ikerketen ildotik (Brooner et al., 1993; Flory et al., 2002; Martin eta Sher,
1994; Trull eta Sher, 1994), substantzia horien kontsumitzaileek horrelakorik
kontsumitzen ez dutenek baino atsegingarritasun maila baxuagoa agertuko zutela
aurresan genuen. Gure ikerketan egiaztatu egin da substantzia adiktiboen
kontsumitzaileek atsegingarritasun eta haren fazeta batzuen (konfiantza,
tolesgabetasuna eta jarrera bakegilea) maila txikiagoak agertuko zituztela
zioen hipotesia.
Kontzientzia maila garaiak dituzten pertsonak osasunaren sustapenarekin
erlazionatuagoak agertu dira (Booth-Kewley eta Vickers, 1994) eta gehiago
babesten dira osasunarentzat kaltegarriak diren portaeretatik (Friedman et al.,
1995). Hortaz, badirudi oso auto-erregulatuak eta kontzienteak diren pertsonek
probabilitate gehiago dutela substantzia adiktiboen aurrean portaera egokiak
izateko, eta probabilitate gutxiago, haiek kontsumitzeko (Adalbjarnardottir eta
Rafnsson, 2001; Finn et al., 2000; Kashdan, Vetter eta Collins, 2005; Wills et
al., 2000). Hemendik abiatuta, substantzia adiktiboak kontsumitzen dituztenek
halakorik kontsumitzen ez duenek baino kontzientzia (K) nahiz auto-diziplina
(K5) maila baxuagoak agertuko zituztela hipotetizatu genuen, baina ez da
hipotesi hau egiaztatzen gure ikerketan. Emaitza hauen balizko azalpen bat
laginaren tamaina txikian egon daiteke, eta etorkizunari begira lagin
handiagoak dituzten ikerketak egin beharko lirateke.
Laburbilduz, ikerketa honen bidez, istripuak, gaixotasunak eta gertaera
negatiboak jasateko joera duten pertsonen nortasunaren profila neurotizismo eta
kanporakoitasun dimentsioen puntuazio altuak eta kontzientzia dimentsioaren
puntuazio baxuak definitzen dutela ikusi dugu. Era berean, substantzia
adiktiboen kontsumitzaileak diren pertsonen profila neurotizismo nahiz
irekitasun dimentsioen puntuazio altuak, eta atsegingarritasun dimentsioaren
puntuazio baxuak definitzen dutela ikusi dugu. Populazio hauen nortasunaren
profila ezagutzeak lagundu egingo digu gai hauen inguruko prebentzio neurriak
bereziki nortzuei zuzendu beharko genizkiekeen ezagutzen.
Azkenik, ikerketa honen mugak gainditzeko eta etorkizuneko ikerketetan kontuan
hartzeko gomendio moduan, ikerketa hauek lagin zabalagoekin egitea eta luzerako
diseinuak ere erabiltzea proposatuko genuke. .

**** Bibliografia ****

    * Adalbjarnardottir, S., eta Rafnsson F. D. (2001): “Perceived control in
      adolescent substance use: Concurrent and longitudinal
      analyses”,Psychology of Addictive Behaviors15, 25-32.
    * Adler, N., eta Mathews, K. (1994): “Health psychology: Why do some people
      get sick and some stay well?”,Annual Review of Psychology45, 229-259.
    * Booth-Kewley, S., eta Vickers, R. J. (1994): “Associations between major
      domains of personality and health behavior”,Journal of Personality62,
      281-298.
    * Brooner, R. K., Herbst, J. H., Schmidt, C. W., Bigelow, G. E., eta Costa,
      P. T. (1993): “Antisocial personality disorder among drug abusers:
      Relations to other personality diagnoses and the five-factor model of
      personality”,Journal of Nervous and Mental Disease181, 313-319.
    * Caprara, G. V., Barbaranelli, C., eta Borgogni, L. (1995):El Cuestionario
      “Big Five” (BFQ), TEA, Madrid.
    * Cooper, M. L., Agocha, V. B., eta Sheldon, M. (2000): “A motivational
      perspective on risky behaviors: The role of personality and affect
      regulation”,Journal of Personality68, 1059-1088.
    * Cooper, M., Frone, M., Russell, M., eta Mudar, P. (1995): “Drinking to
      regulate positive and negative emotions: A motivational model of alcohol
      use”,Journal of Personality and Social Psychology69, 990-1005.
    * Costa, P. T. Jr., eta McCrae, R. R. (1999):NEO PI-R, Inventario de
      Personalidad NEO Revisado, TEA, Madrid [Jatorrizko bertsioa: (1992),NEO
      PI-R, Revised Neo Personality Inventory, Psychological Assessment
      Resources, Odessa, FL].
    * Dierker, L., Avenevoli, S., Stolar, M., eta Merikangas, K. R. (2002):
      “Smoking and depression: An examination of mechanisms of
      comorbidity”,American Journal of Psychiatry159, 947-953.
    * Dorus, W., eta Senay, E. C. (1980): “Depression, demographic dimensions,
      and drug abuse”,American Journal of Psychiatry137, 699-704.
    * Finn, P. R., Sharkansky, E. J., Brandt, K., eta Turcotte, N. (2000): “The
      effects of familial-risk, personality, and alcohol expectancies on
      alcohol use and abuse”,Journal of Abnormal Psychology109, 122-133.
    * Flory, K., Lynam, D., Milich, R., Leukefeld, C., eta Clayton, R. (2002):
      “The relations among personality, symptoms of alcohol and marijuana
      abuse, and symptoms of comorbid psychopathology: Results from a community
      sample”,Experimental and Clinical Psychopharmacology10, 425-434.
    * Friedman, H., eta Booth-Kewley, S. (1987): “The disease-prone
      personality: A meta-analytic view of the construct”,American
      Psychologist42, 539-555.
    * Friedman, H. S., Tucker, J., Schwartz, J. E., Martin, L. R., Tomlinson-
      Keasey, C., Wingard, D., eta Criqui, M. (1995): “Childhood
      conscientiousness and longevity: Health behaviors and cause of
      death”,Journal of Personality and Social Psychology68, 696-703.
    * Hoyle, R. H., Fejfar, M. C., eta Miller, J. D. (2000): “Personality and
      sexual risk taking: A quantitative review”,Journal of Personality68, 1203
      –1231.
    * Iversen, H., eta Rundmo, T. (2002): “Personality, risky driving and
      accident involvement among Norwegian drivers”,Personality and Individual
      Differences33, 1251-1263.
    * Kashdan, T. B., Vetter, C. J., eta Collins, R. L. (2005): “Substance use
      in young adults: Associations with personality and gender”,Addictive
      Behaviors30, 259-269.
    * Kilpatrick, D. G., Sutker, P. B., Roitzsch, J. C., eta Miller, W. C.
      (1976): “Personality correlates of polydrug abuse”,Psychological
      Reports38, 311-317.
    * Kirmayer, L. J., Robbins, J. M., eta Paris, J. (1994): “Somatoform
      disorders: personality and the social matrix of somatic distress”,Journal
      of Abnormal Psychology103, 125-136.
    * Labouvie, E. W., eta McGee, C. R. (1986): “Relation of personality to
      alcohol and drug use in adolescence”,Journal of Consulting and Clinical
      Psychology54, 289-293.
    * Loukas, A., Krull, J. L., Chassin, L., eta Carle, A. C. (2000): “The
      relation of personality to alcohol abuse/dependence in a high risk
      sample”,Journal of Personality68, 1153-1175.
    * Martin, L. R., Friedman, H. S., Tucker, J. S., Tomlinson-Keasey, C.,
      Criqui, M. H., eta Schwartz, J. E. (2002): “A life course perspective on
      childhood cheerfulness and its relation to mortality risk”,Personality
      and Social Psychology Bulletin28, 1155-1165.
    * Martin, E., eta Sher, K. J. (1994): “Family history of alcoholism,
      alcohol use disorders, and the five factor model of personality”,Journal
      of Studies on Alcohol55, 81-90.
    * Matthews, G., eta Deary, I. J. (1998):Personality Traits, Cambridge,
      Cambridge, UK.
    * McGue, M., Slutske, W., Taylor, J., eta Iacono, W. G. (1997):
      “Personality and substance use disorders: I. Effects of gender and
      alcoholism subtype”,Alcoholism, Clinical and Experimental Research21,
      513-520.
    * Mervielde, I., eta De Fruyt, F. (1999): “Construction of the hierarchical
      personality inventory for children (HiPIC)”. in I. J. Deary, F. De
      Fruyt,etaF. Ostendorf (arg.),Personality psychology in Europe, Tilburg
      University Press, Tilburg, 7, 107-127.
    * Skinner, H. A., eta Allen, B. (1982): “Alcohol dependence syndrome:
      Measurement and validation”,Journal of Abnormal Psychology91, 99-209.
    * Trobst, K. K., Herbst, J. H., Masters, H. L., eta Costa, P. T. Jr.
      (2001): “Personality pathways to unsafe sex: Personality, condom use, and
      HIV risk behaviors”,Journal of Research in Personality36, 117-133.
    * Trull, T. J., eta Sher, K. J. (1994): “Relationship between the Five-
      Factor Model of personality and Axis I disorders in a nonclinical
      sample”,Journal of Abnormal Psychology103, 350-360.
    * Vollrath, M. A., Landolt, M. A., eta Ribi, K. (2003): “Personality of
      children and adolescents with accident related injuries”,European Journal
      of Personality17, 299-307.
    * Vollrath, M., Knoch, D., eta Cassano, L. (1999): “Personality, risky
      health behavior, and perceived susceptibility to health risks”,European
      Journal of Personality13, 39-50.
    * Walton, K.E., eta Roberts, B.W.: “On the relationship between substance
      use and personality traits: Abstainers are not maladjusted”,Journal of
      Research in Personality38, 515-535.
    * Wills, T. A., Sandy, J. M., eta Yaeger, A. (2000): “Temperament and
      adolescent substance use: An epigenetic approach to risk and
      protection”,Journal of Personality68, 1127-1151.
    * Wills, T. A., Sandy, J. M., eta Yaeger, A. (2002): “Stress and smoking in
      adolescence: A test of directional hypotheses”,Health Psychology21, 122-
      130.
    * Zilberman, M. L., Tavares, H., eta el-Guebaly, N. (2003): “Relationship
      between craving and personality in treatment-seeking women with
      substance-related disorders”,BMC Psychiatry3, 1.

1 Artikulu honetan aurkezten ditugun emaitzak “Gipuzkoako Zientzia, Teknologia
eta Berrikuntza Sarea” programaren esparruan Gipuzkoako Foru Aldundiak eta
Batasun Europarrak (FEDER) finantzatutako ikerketa zabalago baten zati dira
(OF863/2004).
2 EAEko administrazioko langileen kasuan, ikerketa-taldeak IVAP-HAEE
erakundearekin sinatu zuen hitzarmen bati esker gauzatu ahal izan zen datu
bilketa.
