        13                       GENEROA ETA EZ-HITZEZKO KOMUNIKAZIOA     1. SARRERA    2. GARUNEKO ALDEAK GENEROAREN ARABERA    3. GAITASUN ESPAZIALETAN GIZONEK ETA EMAKUMEEK DITUZTEN ALDEAK    4. ESPAZIOA    5. BEGIRADA    6. EMOZIOEN AGERPENA ETA IRAKURKETA    7. UKIMENA    8. KINESIKA ETA IRRIBARREA    9. PARALINGUISTIKA   10. USAIMENA   11. ARTEFAKTO BIDEZKO KOMUNIKAZIOA   12. ESKUINETIK ALA EZKERRETIK IBILI   13. GOGOETA ERREFERENTZIAK                                      1.SARRERA Gizakia ezin da komunikatu gabe egon. Gizaki baten aurrean beste gizaki bat jartzen denean, elkarrekin komunikatu nahi ez badute ere komunikatu egiten dira, bataren portaera modu ez-arbitrarioan aldatzen baitu bestearen presentziak. Jakina, komunikazioa ekidin nahi den egoeran gertatzen den komunikazioaren zati handi bat, osoa ez denean, ez-hitzezkoa izaten da. Gizakia hitzez eta ez-hitzez komunikatzen da. Komunikazio digitala hizkuntzaren bidez egiten dena da. Komunikazio analogikoa, berriz, keinuz, jarreraz, begiradaz, ukipenez, usaimenez edo irudiz egiten dena da. Komunikazio digitala eta analogikoa, hitzezkoa eta ez-hitzezkoa, batzuetan elkarrekin ados joaten dira, eta horrelakoetan mezuak indar handia hartzen du. Beste batzuetan, desadostasuna gertatzen da bien artean, eta horrelakoetan mezu kontrajarriak bidaltzen dira; mezuaren alderdi batek ezabatu edo indargabetu egiten du mezuaren beste alderdia. Horregatik, mezuaren benetakotasuna ebaluatzeko garaian, oso garrantzitsua da alderdi digitalaren eta analogikoaren arteko harremana aztertzea. Ondorengo orrialdeetan ikusiko dugunez, gizonen ez-hitzezko komunikazioaren zati handi bat nagusitasuna agertzera zuzendua dago. Emakumeen ez-hitzezko komunikazio-estiloa, berriz, menpetasuna agertzera zuzendua dago. Gizonek beren artean dituzten harremanak simetrian oinarritzen dira neurri handi batean; emakumeek beren artean dituzten harremanak ere simetrian oinarritzen dira hein handi batean. Baina, gizonen eta emakumeen arteko harremanak osagarritasunean oinarritzen dira. Honekin esan nahi duguna hau da: emakumeak helburu berberak lortzeko lehiatzen dira elkarren kontra; gizonak ere helburu berberak lortzeko lehiatzen dira elkarren kontra. Aldiz, harremanak gizonen eta emakumeen artekoak direnean, berdintasunean baino hierarkian oinarritzen dira. Generoa eraikuntza sozial eta kultural bat da. Gizonen eta emakumeen arteko diferentzien alderdirik garrantzitsuenak eraikuntza horretan oinarritzen dira. Gizona edo emakumea izateak duen esanahia kultur-testuinguru eta gizarte- testuinguru batean eraikitzen da. Genero-estereotipoak ingurune batean sortzen dira eta ingurune horretako hizkuntzan txertatzen dira. Generoari buruz egiten diren ikerketak ere testuinguru zientifiko jakin batean gertatzen dira, eta testuinguru hori ez da beti estereotipoetatik aske egoten. Ondorengo ataletan agertzen diren gizon eta emakumeen arteko ezberdintasunak ezin dira bereizi milaka urtetan zehar gizartean bete dituzten eginkizunetatik eta gaur egun diferentzia horiek interpretatzeko erabiltzen ditugun sare kontzeptualetatik. Generoa eraikuntza sozial bat da, eta generoari buruzko diskurtsoak eraikuntza hori alda dezake edo eraikuntza horren emaitza izan daiteke.                       1.GARUNEKO ALDEAK GENEROAREN ARABERA Geschwind-en (1979) arabera, pertsona bat ezkertia izatearen arduraduna testosterona da. Testosteronaren eraginez eskuin hemisferioa gehiago hazten da mutiletan, hormona horrek makaldu egiten baitu ezker hemisferioaren hazkuntza. Horregatik, gizonak emakumeak baino gehiagotan izaten dira ezkerrak, garunaren eskuin hemisferioaren nagusitasunak gorputzaren ezker aldearen nagusitasuna ekartzen baitu. Ezker hemisferioa garatuagoa dago emakumeetan, eta eskuin hemisferioa garatuagoa dago gizonetan. Ezker hemisferioa hizkuntzan eta prozesaketa analitikoan espezializatua dagoenez, eta emakumeek ezker hemisferioa garatuagoa dutenez, gizonek emakumeek baino irakurketa- eta idazketa-arazo gehiago izaten dituzte. Aldiz, eskuin- hemisferioa espazioko pertzepzioan eta prozesaketa sintetikoan espezializatua dagoenez, pertsona ezkertiak gaituagoak izaten dira trebetasun espazialetan. Buxo Rey-ren arabera (1988), emakumeak mutilak baino lehen lortzen du heldutasuna hizkuntza espresiboan, hizkuntzaren artikulazioan, hizkuntzaren jariakortasunean eta lateralizazioan. Garunaren hizkuntza-eremuko ezkerreko eskualde premotorea lehenago mielinizatzen da nesketan mutiletan baino. Ashley Montagu (1970) antropologoaren arabera, emakumearen hizkuntzarako gaitasunak handiagoak dira. Haur Hezkuntzan jadanik hiztegi zabalagoa dute neskek mutilek baino. Lehenago hasten dira hizketan. Esaldietan hitz gehiago sartzen dituzte. Gehiago erantzuten diote amari, hark hitz egiten dienean (Huttenlocher, Haight, Bryk, Seltzer eta Lyons, 1991). Lehenago ikasten dute irakurtzen, eta arazo gutxiago dute irakurketan. Kodeak lehenago ikasten dituzte. Hizkuntza artifizialak eraiki edo sortzeko gaitasun gehiago dute. Atzerriko hizkuntzak errazago ikasten dituzte. Oroimenean trebetasun gehiago dute, batez ere oroimen logikoan, ez oroimen mekanikoan. Mutilek gaitasun gehiago dute ikusmen eta espazio arloko (Harre eta Lamb, 1990) ariketetan, zenbakizko arrazoiketan, logika arloan eta zatiak osotasunean erlazionatzen. Gizonak eta emakumeak ikuspegi ezberdinetatik ikusten dute mundua, modu ezberdinean komunikatzen dira, rol ezberdinak betetzen dituzte, gizartearen presio ezberdina jasaten dute eta harreman ezberdinak dituzte ingurunearekin. Gizonak irudi erasokor eta asertiboekin identifikatu dira, boterea nahiz lidergoa eskuratzen saiatu izan dira eta objektuekiko harremanetan zentratu izan dira. Emakumeak menpeko eta esaneko irudiekin identifikatu dira, haurren zainketaz eta heziketaz arduratu izan dira, eta pertsonekiko harremanetan zentratu izan dira. Ondorioz, gizonek interes gehiago dute ekintzak agertzen dituzten iragarkiekiko, eta emakumeek interes gehiago dute gizarteko arazoak agertzen dituzte iragarkiekiko. Gizonek item espezifikoak prozesatzeko joera eta beren buruetan zentratutako ekintzen helburuekiko interesa agertzen dute. Emakumeek harremanak prozesatzeko joera eta besteengana orientatutako gizarteko helburuekiko interesa agertzen dute. Gizonei eta emakumeei beren genero- rolarekin ados datozen iragarkiak gustatzen zaizkie: gizonek nahiago dituzte lehiaketa daramaten iragarkiak, eta emakumeek, harmonia azpimarratzen duten iragarkiak (Putrevu, 2004). Gizonei eta emakumeei hitza eta irudia dituzten iragarkiak gustatzen zaizkie. Hala ere, emakumeei gizonei baino gehiago gustatzen zaizkie hitzezkoak bakarrik diren iragarkiak; gehiago gustatzen zaizkie hitzezko iragarkiak, harmonikoak eta konplexuak direnak. Gizonek interes gehiago dute alderatzaileak eta bereizgarri sinpleetara orientatuak diren iragarkietarako. Garun hemisferioek antolamendu simetrikoagoa dute emakumeetan, eta antolamendu espezializatuagoa, mutiletan (Everhart, Shucard, Quatrin eta Shucard, 2001). Mutilen garunak zati txikiagoetan prozesatzen du informazioa. Emakumeen garuna ez dago hain lateralizatua, eta informazioa modu holistikoan pozesatzen du. Emakumea artisautza kooperatibora eta gizarte harremanetara dedikatu izan da eta solasaldirako trebatu da. Emakumea bere seme-alabak haztera eta heztera dedikatu da, eta horretan hizkuntza baliatu behar izan du. Mutilen nagusitasuna, berriz, ikusmen bidezko hautematean, hautemate espazialean eta hizkuntzazkoa ez den entzumen-diskriminazioan zentratu da. Mutilen garuna ehizerako eta lurraldea bereganatzeko prestatua dago (Buxo, 1988). Gizona espazio zabalean ehizatzera eta gerra egitera ohitu da. Ehizean ibili ondoren, jatorrizko leize zulora itzultzeko ikusmenean oinarritutako orientazio-zentzua landu behar izan du. Hizkuntzazko kinadak azkarrago prozesatzen dira eskuineko ikusmen-eremuan aurkezten direnean, ezker hemisferioak prozesatzen baititu. Hala ere, subjektu normalek berdintsuki prozesatzen dituzte ikusmen-eremu batean edo bestean aurkeztutako kinadak, ezker eta eskuin hemisferioak gorputz kailukararen bidez konektatuak daudelako. Haurtzaro berantiarrean edo nerabezaroan lortzen da gorputz kailukararen heldutasuna. Eta gorputz kailukara garatua dagoenean, hobeto irakurtzen dute gaztetxoek. Baina, hemisferio arteko lotura heldu gabe gelditzen denean edo garuna zatitua dagoenean, dislexia agertzen da. Ezker hemisferioak hizkuntza prozesatzen duenez, eskuin belarritik jasotakoa lehenagoa prozesatzen da, ezker belarritik jasotakoa baino, eskuin belarritik jasotakoa zuzenki joaten baita ezker hemisferiora. Ezker belarritik jasotakoa, berriz, eskuin hemisferiora joaten da lehenik, eta gero ezkerrekora. Baina, bi hemisferioak konektatuak daude, eta garuneko eskuin eta ezker hemisferioak konektatzen dituen gorputz kailukara lodiagoa da emakumeengan gizonengan baino. Bi hemisferioak elkartzen dituzten lotura gehiago dute emakumeek gizonek baino. Dirudienez, estrogenoa da hori eragiten duena. Gizonezkoaren garuna ataza espezifikoetarako espezializatua dago. Ezin izaten ditu bi gauza batera egin, bi hemisferioak lotzen dituen lotura gutxiago duelako. Aldiz, emakumeei zailago gertatzen zaie ezkerra eta eskuina bereiztea, bi hemisferioak lotuago dituztelako. Emakumeek bi hemisferioen bidez entzuten dute, eta gizonek ezker hemisferioaren bidez entzuten dute. Emakumeek, ezker hemisferioarekin batera, eskuin hemisferioa ere aktibatzen dute, eta jasotzen duten diskurtsoa emozioz kargatuago dago. Horrela, emakumeek ez diote esaten denari bakarrik begiratzen, nola esaten den ere kontuan hartzen dute.           2.GAITASUN ESPAZIALETAN GIZONEK ETA EMAKUMEEK DITUZTEN ALDEAK Ikerketen arabera mutilek neskek baino gustukoago dituzte bideojokoak eta gehiago jokatzen dute haietan (Lucas eta Sherry, 2004). Bideojokoetan gertatzen diren genero-diferentziak azaltzeko, maila anitzeko komunikazio-gertaera moduan aztertu behar dira bideojokoak. Komunikaziorako bide moduan eta komunikaziorako foro moduan aztertu behar dira bideojokoak. Telebista eta beste medien bidez bezala, bideojokoen bidez ere beren premiak asebete ditzakete jokalariek: denbora pasa, norbere burua elikatu, harreman- eta afektu-premia elikatu, trebetasunak neurtu, jokoan maila garaiagoa lortu e. a. Baina, bideojoko gehienak mutilen trebetasunetara egokituagoak daude, eta mutilen premiak gehiago asebetetzen dituzte neskenak baino. Esate baterako, mutilek neskei abantaila ateratzen diete hiru dimentsiotako objektuen errotazio mentalean, labirintoan zehar nabigatzean eta jomugara zuzendutako mugimendu-trebetasunetan (Kimura, 1999; Lucas eta Sherry, 2004). Neskak trebeagoak dira mugarrien oroimenean (errepidean zehar ikusitako objektuen xehetasunak gogoratzen), objektu bat tokiz aldatu den identifikatzen, hautematearen abiaduran, ikusmen- aztarnetan oinarrituta kideko objektuak bikotetan jartzen. Gizona espazioko orientazioan espezializatua dago (aldiberekotasun espaziala). Emakumea, berriz, denborako orientazioan (denbora-segida). Joko gehienak mutilen trebetasunetara egokituak daude. Sarritan agertzen dira jokoetako pertsonaiak hiru dimentsioko munduan nabigatzen, balak ekiditen, gizon gaiztoei disparatzen. Aipatu ditugun premiak asetzeko aukera gutxiago dute neskek joko hauetan. Bestalde, bideojokoetan mutilak lehiarako motibatuagoak agertzen dira neskak baino. Neskak, aldiz, beren buruak gainditzeko motibatuagoak agertzen dira, lehiarako baino.                                   3.ESPAZIOA Inguratzen gaituen espazioari deritzo espazio pertsonala. Espazio horren hedadura pertsonaren aurrealdetik handiagoa izan ohi da, atzealdetik baino. Forma, berriz, ez da zirkularra izaten. Pertsona baten espazio pertsonalaren aurrealdeko distantzia txikitu egiten da burua albora biratzen duenean; baina, txikitze hori lehenera itzultzen da, berriro aurrera begira jartzen denean. Edozein tokitara doala ere, pertsonak berekin darama eremu pertsonal hori, eta eremu horretan sartu nahi dutenen aurrean babestu egiten da. Eremu edo espazio pertsonal hori gizaki bakoitzaren inguruan dagoena da, eta besteak han baimenik gabe sartzen direnean, deseroso sentitzen da pertsona. Pertsonek elkarrekiko hartzen duten distantzia eta orientazioa aztertzen du proxemikak. Emakumeak gizonezkoak baino hurbilago jarri ohi dira besteengandik, baina norbera besteengandik zer distantziara jartzen den aztertu ordez, besteak norberarengandik zer distantziatara jartzen diren aztertzen badugu, zera ikusten dugu: joera nabarmenena emakumeengandik gizonezkoengandik baino hurbilago jartzearena da (Kalbfleisch eta Cody, 1995). Sandersen arabera, emakumeen espazio pertsonalak heren bat txikiagoak izaten dira hilekoaren erdi inguruan, hilekoaren azken zatian baino. Irakasleek eta gizonezkoek beren gorputzarekin eta beren gauzekin esanguratsuki espazio gehiago hartzen dute, ikasleek eta emakumeek baino (Kalbfleich eta Cody, 1995). Oro har, emakumeei gizonei baino lurralde txikiagoa uzten zaie. Gizonek beren etxeetan espazio eta objektu pertsonalak eduki ohi dituzte, emakumeek baino gehiagotan. Eskolako jolastokian mutilek menperatzen dute espazioa. Neskek periferia hartzen dute. Esertzean, gizonek enborra erlaxatuagoa dute, eta hankak luzatuta eta irekita esertzen dira. Emakumeak, berriz, hankak bilduago eta elkartuago dituztela esertzen dira. Emakumeek jarrera negatiboagoa dute beren espazio pertsonala albotik inbaditzen denean. Gizonek, berriz, aurretik erasotzen denean (Byrne eta Fisher, 1975). Gizonek baino ikusmen periferiko zabalagoa dute emakumeek. Emakumeek nahiago dute beraiekin harremanetan ari diren pertsonak alboan izatea, aurrez-aurre baino. Gizonek nahiago dute aurrez-aurre dituztenekin harremanak izan, alboan dituztenekin baino. Gizonek “tunel-ikusmena” dute; beren aurrean dagoena urrunera arte zehatz ikusten. Gidatzaile gizonezkoek istripu gehiago dituzte alboetatik. Emakumek, berriz, alborako ikusmena dute; alboan gertatzen dena hobeto ikusten dute, istripu gehiago izaten dituzte atzetik edo aurretik.                                   4.BEGIRADA Batetik, emakumeek gizonek baino ikusmen-kontaktu gehiago egiten dute adin guztietan. Bestetik, emakumeei gizonei baino gehiago begiratzen zaie, eta emakumeek errazago jasaten dute begiratuak izatea gizonek baino. Gizon-bikoteek baino gehiago begiratzen diote elkarri emakume-bikoteek (Mulac, Studley, Wiemann eta Bradac, 1987). Norabide bakarreko begirada finkoa mehatxutzat har liteke. Baina, bi pertsonen elkarrekiko begirada finkoak jarrera positiboa ere adieraz dezake. Ikasle bati irakasleak askotan begiratzen badio, errefortzu positibotzat har liteke. Elkarri asko begiratzea elkarrekiko erakarpenaren seinale izan liteke. Zentzu honetan, gehien begiratzen dioten partaideak aukeratu ohi ditu pertsonak edozein proiektutan lankide izateko (Corraze, 1992). Afektu bila dabiltzan pertsonek eta elkarren gustukoak direnek bestearen aurpegira eta begietara zuzenki begiratzeko joera dute. Emakumeek gizonek baino gehiago begiratzen dute, eta behin begi-kontaktua ezarrita gero, denbora gehiagoz eusten diote begiradari (Davis, 1982). Bai gizonek eta bai emakumeek, elkarrengandik oso hurbil ez badaude behintzat, gehiago begiratzen diote atsegingarri zaienari; baina gizonek entzuten ari direnean denbora luzeagoz begiratzen diote solaskideari; emakumeek, berriz, hitz egiten ari direnean denbora gehiagoz begiratzen diote. Ikusmenaren eta erotikaren arteko harremanei dagokienez, gizonen begi-niniak emakumeenak baino gehiago dilatatzen dira, emakume bat biluzik ikustean; emakumeen begi-niniak, berriz, gizonenak baino gehiago dilatatzen dira, ama bat haur batekin edo gizon bat biluzik ikustean. Baina, begi-niniaren tamaina ez du ikusmenetik sartzen den irudiak bakarrik aldarazten, usaimenetik, dastamenetik edo entzumenetik sartzen diren lurrin, zapore edo soinuek ere bai baizik. Emakumeek denbora gehiagoz begiratzen diote solaskideari, bai entzutean, bai hitz egitean. Hitz egiten ari den bitartean begiratzearen eta entzuten ari den bitartean begiratzearen arteko ratioa, ikusmen menderakuntzaren jokaera deitzen da: Visual dominance behavior (VDM) = Look-speak(LS) / Look-listen(LL). Ikusmen-menderakuntzaren portaera = Hitz egiten ari denean begiratzea / Entzuten ari denean begiratzea. Pertsona menperatzaileek berdintsuki begiratzen dute hitz egiten ari direnean eta entzuten ari direnean, baina menpeko pertsonek entzuten ari direnean gehiago begiratzen dute hitz egitean baino (Ellyson, Dovidio, Corson eta Vinicur, 1980; Exline, Ellyson eta Long, 1975). Dovidio eta Ellysonen (1985) arabera, gizartean botere gehiago dutenek ikusmenezko menderakuntza gehiago erakusten dute besteek baino. Pertsona menperatzaileek gehiago begiratzen diete beste pertsonei lehia- egoeran; pertsona atxikitzaileek gehiago begiratzen diote elkarri lankidetza- situazioan(Argyle, Ingham, Alkema eta McCallin, 1973). Botere mailan alderik ez dagoenean, gizonek ikusmen-menderakuntza handiagoa agertzen duten emakumeek baino (Kalbfleich eta Cody, 1995). Dirudienez, beraz, gizonezkoen ez-berbazko jokaera menderakuntzarekin eta boterearekin loturik agertzen da; emakumeena, berriz, menpekotasunarekin eta botere gabeziarekin lotua. Gizonen ez-berbazko jokaera menderakuntzak bereizten du; emakumeena, berriz, menpekotasunak. Gizonek ikusmenaren menderakuntza gehiago agertzen dute; emakumeek, berriz, begirada arretatsu gehiago eta menpekotasunezko keinu gehiago (irribarre gehiago, espazio gutxiago, galdera gehiago…). Emakumeak gizonekin hitz egitean, hauen estilora egokitzen dira, hots, gutxi begiratzera. Baina, komunikazio-estiloa mintzagaiaren arabera ere alda liteke. Honela, ongi ezagutzen duten mintzagai bati buruz hitz egitean, boterearekin zerikusia zuten ez berbazko jokaera gehiago agertzen dute emakumeek: denbora gehiagoz hitz egin, hitz egiten gehiagotan hasi, entzutean gutxiago begiratu eta keinu gehiago egin. Modaz hizketan ari direnean, emakumeek agertuko lukete estilo menderatzaileagoa. Futbolaz hitz egitean, berriz, gizonek hartuko lukete estilo menderatzaileagoa. Pertsona menderatzaileak denbora gutxiagoz begiratzen dio hizlariari, entzule izatea egokitzen zaionean, entzule izaten jarraitu nahi ez balu bezala. Menpekoak denbora luzez begiratzen dio hizlari menderatzaileari, entzuten jarraitu nahi duela adieraziz eta bestearen jarrera menderatzailea egiaztatuz. Aginte altua dutenek (hala nola, enperadoreek) ez diote berehala begiratzen menpekoari. Atzerapen egokiz, eta mugimendu oso makalekin begiratzen diote.                       5.EMOZIOEN AGERPENA ETA IRAKURKETA Emakumeek trebetasun gehiago agertzen dute eskuarki ez-berbazko mezuak kodetu eta deskodetzeko. Hallen arabera (1979), botere sozial gutxiago dutelako jartzen dute emakumeek arreta handiagoa besteengan. Emakumeen trebetasun handiagoa azaltzeko beste hipotesi bat ere bada: gizonek eta emakumeek adierazkortasun ezberdina dute; emakumeek emozioak kanporatu egiten dituzten bitartean, gizonek barneratu egiten dituzte (Buck, 1979). Gizonen eta emakumeen arteko harremanetan emakumeek gehiagotan ematen dute beren ahultasunen berri. Emakumeek berotasuna, maitekortasuna edo zaurgarritasuna agertzera, eta haserrea edo erasokortasuna gordetzera bultzatzen ditu inguruneak. Gizonak, aldiz, banakako lorpenetara bultzatzen ditu inguruneak, eta ezarritako jomugak lortzeko haserrea edo erasoa ager dezakete, baina gorde egin behar dituzte tristura, depresioa edo zaurgarritasuna. Semeei beren emozioak gordetzen erakutsi zaie; alabei, berriz, emozioak esperimentatzen. Gurasoek emoziozko hitz gehiago erabiltzen dituzte beren alaba txikiei hitz egitean, seme txikiei hitz egitean baino (Fivush, 1993). Amek beren beldurrezko emozioak semeei eta alabei nola komunikatzen dizkieten aztertzen badugu, honako hau ikusten dugu: mutilei adieraztean, beren beldurrezko aurpegi-adierazpenak exajeratu egiten dituztela. Emozioak irakurtzeko haurrek duten trebetasunari dagokionez, ikerketa batzuen arabera, 7-8 urteko neska eta mutilen artean diferentzia esanguratsurik ez dago alaitasuna, haserrea, tristura eta beldurra irakurtzeko. Aldiz, beste ikerketa batzuek diferentziak ikusi dituzte neska-mutilen artean aurpegi-adierazpenak irakurtzeko garaian (Oyuela eta Pardo, 2003). Eskuin-hemisferioan kalteak dituzten pazienteek arazoak izaten dituzte aurpegi- adierazpenak irakurtzeko (Anderson, Spencer, Fulbright eta Phelps, 2000). Era berean, diferentzia esanguratsuak daude mutilen eta nesken artean aurpegiko adierazpenen bidez haserrea, tristura eta alaitasuna ezagutzeko. Gizakiek errazen ezagutzen duten emozioa alaitasuna da (Katsikitis, Pilowsky eta Innes, 1997). Azkarrena ezagutzen dutena, berriz, haserrea (Öhman, Lundqvist eta Esteves, 2001). Emakumeek erraztasun gehiagoz ezagutzen dituzte alaitasuna adierazten duten aurpegi-adierazpenak; gizonek errazago irakurtzen dituzte haserrearen adierazpenak. Ez-hitzezko portaerak eta mezuak kodetzen eta deskodetzen gizonek eta emakumeek dituzten aldeak ondoko puntu hauetan laburbil daitezke (Burgoon, 1994):     * Emakumeak gizonak baino adierazkorragoak dira. Hitz-etorri aberatsagoa,       irribarre gehiago, ukipen gehiago agertzen dituzte.     * Emakumeak gehiago egokitzen dira solaskidearen komunikazio-       proposamenetara, interes gehiago jartzen dute haren adierazpeneatn eta       hobeto irakurtzen dituzte haren keinuak.     * Kodetze-gaitasun gehiago, adierazkortasun gehiago eta besteen ez-hitzezko       seinaleak deskodetzeko gaitasun gehiago dute emakumeek.                                     6.UKIMENA Emakumeen ukimena gizonena baino sentikorragoa da. Ukimenerako hartzaile gehiago dituzte emakumeek azalean, gizonek baino. Aldi berean, atxikimenduaren hormonek (oxitozina eta prolaktina) gehiago ukitzera eta ukituak izatera daramatzate emakumeak. Emakumeek gizonek baino gehiago ukitzen dute elkar, eta gehiago ukituak dira, gizonak baino. Emakumeek gehiagotan hasten dituzte eta gehiago baloratzen dituzte ukipen fisikoak gizonek baino (Willis eta Rinck, 1983). Baina, kontuan eduki behar da, emakumeek afektuzko ukipen fisikoa eta izaera sexualekoa bereizi egiten dituztela, eta gizonek, ez hainbeste. Zentzu bakarreko ukipen fisikoak boterea adierazten du. Ukitzailearen sexua, adina edo estatusa alde batera utzita, horrelako ukipenak egiten dituenari egozten zaion boterea, ukitzen ez duenari egozten zaiona baino handiagoa da. Eta, ukituaren sexua, adina edo estatusa kontuan hartu gabe, horrelako ukipenak jasotzen dituenari egozten zaion boterea, jasotzen ez dituenari egozten zaiona baino txikiagoa da. Major eta Heslinen (1982) arabera, beraz, ukitzaileak ukitzaile ez direnak baino estatus altuagokotzat hartzen dira, eta ukituak, ukituak ez direnak baino estatus baxuagokotzat jotzen dira. Emakumea menperatzaileagotzat hartzen da, berak gizonezkoa ukitzen duenean, eta menpekoagotzat hartzen da gizonak bera ukitzen duenean. Gizonezkoen hautemateei dagokienez, horrelako alderik ez da nabarmentzen. Bestalde, gizonek ez dute ongi hartzen beren estatus berdinekoek edo emakumeek beraiek ukitzea; ukitzaileak goi mailakoak edo estatus altuagokoak direnean, ongi hartzen dute. Emakumeen erreakzioak ez dira horrenbeste aldatzen solaskidearen sexu eta estatusaren arabera.                            7.KINESIKA ETA IRRIBARREA Emakumeek gizonek baino keinu gutxiago egiten dute. Emakumeekin hitz egitean, gizonekin hitz egitean baino keinu gutxiago egiten dute emakumeek. Gizonaren keinuak zakarragoak izan litezke. Emakumearen keinuek goxoagoak izan behar dute. Gizonak keinuak egiten dituenean, haren besoak gorputzetik bereizi egiten dira, eta beso bakarrez keinu gehiago egiten dute. Emakumeak gorputzetik hurbilago edukitzen ditu besoak, keinuak egiterakoan. Tradizionalki, emakumeek esanguratsuki gehiago makurtu izan dituzte beren gorputzak, gizonezkoek baino. Era berean, hiritar beltzek esanguratsuki gehiagotan makurtzen zituzten beren gorputzak iragarkietan. Eta heldu gazteek esanguratsuki gehiagotan, heldu zaharrek baino. Bestearen aurrean makurtzen garenean, bestearen gehiagotasuna adierazten dugu. Emakume helduek gizon helduek baino irribarre gehiago egiten dute, batez ere gauza positiboez hitz egitean. Emakumeek gizonek baino irribarre gehiago egitea espero da. Zirraren agerpenean kulturak eragin handia du. Horrela, irribarreari buruzko ikerketetan ikusi denez, goi-estatuseko emakumeek, goi-estatuseko gizonek baino gehiagotan egiten zieten irribarre behe-estatuseko gizonei; baina, behe-estatuseko emakumeei egindako irribarreetan alderik ez zegoen. Irribarrea egitean eragina badute, beraz, genero-estatusak eta elkarreragin- estatusak(Kalbfleisch eta Cody, 1995). Musituk egindako ikerketen berrikuspenaren arabera (Musitu, 1993), emakumeek gizonek baino irribarre gehiago egiten dute, eta horretan beren menpeko estatusa agertzen dute. Emakumeek gizonei, gizonek emakumeei baino irribarre gehiago egiten diete. Kulturarteko ikerketa batean, bi pertsonen artean botere gehieneko pertsonaren aurpegia aukeratzeko eskatzen zitzaienean, irribarrerik egiten ez zuen aurpegia aukeratzen zuten partaide gehienek. Baina, botereaz gain beste berezitasunak ere kontuan hartzean, aurpegi irribarretsuko jendea ez zen botere gutxiagokotzat hartzen. Emakumeak irribarre gehiago egitea ez litzateke beraz beren menpeko estatusaren adierazgarri izango, gizarteko edozein egoeretan emakumeek irribarre gehiago egitearen adierazgarri baizik. Irribarre egiatia egitean, bi gihar talde mugitzen dira: alde batetik, zigomatiko nagusiak, ezpainen komisuretara doazenak; beste aldetik, begien orbikularretakoak edo begiak inguratzen dituztenak. Zigomatikoak kontrola daitezke, orbikularrak ez hainbeste. Gizon boteretsuek menpekoek baino irribarre gutxiago egiten dute. Testosterona asko duten gizonek edo pertsona menderatzaileek irribarre gutxiago (Dabbs, 1992) egiten dute, baina egiten dutena aho inguruko zigomatikoak eta begi inguruetako orbikularrak mugituz egiten dute. Emakumeek gizonek baino irribarre gehiago egiten dute (Cashdan, 1998), txiki- txikitatik hasita. Bi hilabeteko haur neskek mutilek baino irribarre gehiago egiten dute jadanik. Bestalde, eskoletako argazkietan ikusi ahal izan denez, haur neskek irribarre gehiago egiten dute haur mutilek baino. Eta aldea handitu egiten da pubertaroan. Irribarre egiten duten gizon eta emakumeak zoriontsutzat hartzen ditugu. Irribarrerik egiten ez duten gizonak, berriz, menderatzailetzat hartzen ditugu. Emakume batek irribarrerik egiten ez duenean, zoritxarrekoa, latza, zorrotza, zakarra dela pentsatzen da. Normaltzat hartua izateko, emakumeak irribarre gehiago egin behar du. Emakumeek irribarre gehiago egiten dutenez, irribarre horiek interpretatzen zailagoak izaten dira. Emakumearen irribarrea ez da gizonen bezain erraz interpretatzen; haien irribarreak ez du beti benetako sentimendua adierazten (Bugental, Love eta Gianetto, 1971).Gizonek irribarre gutxiago egiten dute, eta haien irribarrea sentimendu positiboaren adierazpentzat hartzen da. Irribarrea besteekiko harremanak errazteko erabiltzen da sarritan. Aurpegi irribarretsua duena aurpegi serioa duena baino gehiago balioesten da egoera askotan. Sedukziorako ere erabiltzen da irribarrea. Baina, irribarrea egitea pertsonarteko testuinguruaren arabera ere aldatzen da. Honela, gizonek haurrei irribarre gutxiago egiten diete beste gizonekin batera daudenean, haiekin ez daudenean baino.                                 8.PARALINGUISTIKA  Esaten dena baino gehiago, esaten dena nola esaten den aztertzen du paralinguistikak. Hitzezko jokaeraren ez-hitzezko alderdiak biltzen ditu: ahots tonua, ozentasuna, solasaldiaren erritmoa, tinbrea, pausaldiak, gorabeherak, abiadura, ahotsaren altuera, oihartzuna, intzirinak, eztulak, soinu arrotzak eta abar. Ahots bat neskarena edo mutilarena den jakiteko haren tinbrea entzutea nahikoa da. Mutilaren laringea emakumeena baino handiagoa eta zabalagoa da. Laringe luzeagoko ahots-kordek maiztasun gutxiagoz bibratzen dute eta tonu grabeagoa ematen dute. Gure gizarteko estereotipoak dioenaren kontra, emakumeek baino gehiago hitz egiten dute gizonek (Swacker, 1975). Ez dago ikerketarik, emakumeek gizonek baino gehiago hitz egiten dutela dioenik. Gizonek emakumeek baino gehiago hitz egiten dute, edo alderik ez dago. Solaskide batek amaitu baino lehen bestea hasten denean, haren solasa eteten da. Etendurak adierazten duena: solasa eten duen pertsona hitz egiten ari zena baino garrantzitsuagoa dela edo gauza garrantzitsuagoak dituela esateko. Oro har, gizonek ez dute emakumeek baino gehiagotan eteten besteen solasaldia (Smythe eta Schlueter, 1986). Isiltasuna ere erabiltzen da solasaldia kontrolatzeko. Gizonek emakumeek baino gehiagotan erabiltzen dute isiltasuna kontrol-estrategia moduan (Fishman, 1978). Solasgaia aldatzeari dagokionez, gizon eta emakumeak osatutako bikoteetan ez da bikote homosexualetan adina denbora ematen gai bati buruz hitz egiten. Bikote heterosexualetan metodo zuzenagoak erabiltzen dira gaia aldatzeko. Bi gizonek osatzen dituzten bikoteetan metodo mailakatuagoak erabiltzen dira.                                   9.USAIMENA Davisen arabera (1982), pertsona baten edo bestearen usaimen-gaitasuna ezberdina da; sexu batekoa edo bestekoa izatearen arabera ere aldatu egiten da. Emakume gazte eta helduek atzeman ditzakete usain almizklatu batzuk, baina gizonek eta nerabezaro aurreko emakumeek ez. Emakume helduaren usaimen- gaitasuna aldatu egiten da bere hileko zikloan zehar; usaimenaren zorroztasun maximoa zikloaren erdian izaten du emakumeak, hain zuzen ere, bere estrogeno maila obulazioarekin igotzen denean; obulazio garaian dauden emakumeek errazago jasotzen dituzte gizonezkoen usain sexual erakargarriak. Horretan oinarrituta zientzialari batzuek emakumearen usaimen-zikloa hartu nahi izan dute jaiotze kontrolerako neurri moduan. Emakumeek gizonek baino usaimen zorrotzagoa dute eskuarki. Arnasaren usainaren bidez bestearen sexua asmatzeko gaitasunari buruzko ikerketa batek erakutsi zuenez, emakumeek gizonezkoen % 90aren sexua eta emakumeen % 80ren sexua asmatu zuten usaimenaz baliatuz. Gizonek, berriz, % 65aren sexua asmatu zuten (Vroon, 1999). Emakumeek intentsitate gehiagoz hautematen dituzte usainak. Usainak hobeto izendatzen dituzte, eta usaimen-testetan gizonek baino emaitza hobeak ateratzen dituzte. Pubertarora bitartean mutil eta neskek usaimen-gaitasun bera dute. Baina, pubertaroan ezberdintazunak agertzen dira, estrogenoen igoerari esker. Emakumeen usaimeneko atal bomeronasalak gizonenak baino hobeto usaintzen ditu musketa eta gizonaren feromonen antza duten lurrinak, eta baita desira sexuala, beldurra, haserrea edo tristura agertzen duten emozioen feronomak ere. McClintock doktoreak (1971) egindako ikerketa batean, erresidentzia unibertsitario bateko ikasle oso lagunen hilekoak sinkronizatuak zeudela ikusi zen. Beren usaimenean oinarrituta aukeratzen dituzte emakumeek bikotekideak, neurri handi batean. Eta, gainera, usaimenean oinarrituta eratutako bikoteak nahiko arrakastatsuak izaten dira. Geneen aldakortasunaren alderdiari begiratzen bazaio, norberaren defentsa sistemarekiko ezberdintasun gehieneko defentsa- sistema dutenen usaina hobesten du pertsonak. Immunitate aldetik urrutienekoak diren pertsonen usainak hobestean, bikotekide osagarriak suertatzen dira. Modu horretara, sistema immunitario aberats baten jabe diren haurrak jaiotzen dira bikote horietatik.                         10.ARTEFAKTO BIDEZKO KOMUNIKAZIOA Artefakto bidezko komunikazioa jantziaren, pitxien, makilaiaren, ileordeen bidez egiten dena da. Gure jantziak esaten du zernolako iritzia dugun geure buruaz, eta zer-nolako irudia aurkeztu nahi dugun. Kultura batekin lotzen gaituzte jantziek eta artefaktoek. Horien bidez, gure kulturaren berri ematen dugu, gure nortasunaren aurkezpena egiten dugu, eta besteak erakar ditzakegu. Emakumeak sentikorragoak dira besteen jantzi eta artifaktoei buruz. Emakumeek arreta gehiago jartzen dute besteen jantzietan eta artefaktoetan, eta kezka gehiago dute janzteko arauei buruz. Eskuarki, emakumeei gehiago begiratzen zaie (Argyle eta Williams, 1969). Emakumeek besteen onarpena bilatzen dute, eta horretarako janzkera mota bat edo bestea eraman dezakete (Fisher, 1975).                        11.ESKUINETIK ALA EZKERRETIK IBILI Elkarren ondoan ibiltzerakoan, emakumeak gehiagotan jartzen dira gizonaren eskuin aldean, ezker aldean baino. Bikoteko bi kideak elkarren ondoan ibilian doazenean, biak eskuinak edo ezkertiak direnean, zoriz itxaron litekeena baino esanguratsuki gehiagotan joaten dira emakumeak gizonaren beso menperatzailearen aldetik (Kalbfleisch eta Cody, 1995). Gizonezkoa emakumearen ezkerretik ibiltzea, batez ere, bien artean lotura emozionala dagoen neurrian gertatzen da. Zenbat eta elkarrekin emozionalki lotuago egon, orduan eta gehiagotan joaten da emakumea gizonaren eskuinaldetik (Turchet, 2001).  * Gizona eta emakumea elkarren ondoan ibilian dabiltzanean, gizonen % 53,1 emakumearen ezkerraldetik jartzen da. * Gizona eta emakumea elkarri eskua emanda doazenean, gizonen % 57,5 emakumearen ezkerraldetik joaten da. * Gizona eta emakumea elkarri besoa emanda doazenean, gizonen % 58,2 ezkerraldetik joaten da. * Gizona eta emakumea elkarri mehakatik helduta doazenean gizonen % 64,2 ezkerraldetik jartzen da. * Gizona eta emakumea elkarri gerritik eta eskutik helduta doazenean, gizonen 73,4 ezkerraldetik joaten da.                                      GOGOETA Gizonak objektuekiko harremanetan trebatu dira, batez ere. Emakumeak, berriz, pertsonarteko harremanetan. Pertsonarteko komunikaziorako duen gaitasun txikiagoa komunikazio-mota menperatzailea erabiliz mozorrotu du gizonak. Lankidetzan baino gehiago lehian zentratu da: goitik beherako begirada menderatzailea landu du, paper-pareko edo alboz-alboko begirada laguntzailea baino gehiago. Harreman osagarriak landu ditu gizonak emakumearekin: boterearen hari nagusiak mugitzen ziren espazio publikoetako protagonismoa beretzat gorde du. Emakumeak etxean gehiago hitz egin zezakeen, baina gizonak gehiago hitz egingo zuen espazio publikoan. Hizkuntzetarako emakumearen garuna trebatuagoa egonik ere, eta eskolako neskatilen artean mutilen artean baino dislexiko eta disgrafiko gutxiago badago ere, munduan zehar txikiagoa da neska alfabetatuen portzentaia, mutil alfabetatuena baino, eta hizkuntza-akademietan emakumeak ez dira gehiengoa. Gizarte osasuntsu bat harreman simetriko eta osagarrien arteko orekan oinarritzen da. Simetrian oinarritutako harremanak ez dira berez txarrak; osagarritasunean oinarrituak ere ez. Baina, simetria osagarritasunarekin konbinatzen ez denean, beti simetrian oinarritutako harremanen eskalada simetrikoa gertatzeko arriskua dago: objektu edo helburu beraren atzetik lehiatzen dira pertsonak, elkar suntsitu arte. Era berean, osagarritasunean bakarrik oinarritutako harremanetan, osagarritasun zurrunaren arriskua dago; hots, hierarkian goi maila okupatzen duenak gero eta goragoko maila hartzen du, eta behe mailakoa gero eta beherago kokatzen da; azkenean, goikoak behekoa gutxietsi arte. Gizonen eta emakumeen arteko ez-hitzezko komunikazioak gizarteko harremanen irudi metaforiko bat ematen digu. Komunikazio hori oinarritu liteke kurbetan eta afektuetan; oinarritu liteke angeluetan eta logikan; edo oinarritu liteke kurba eta angeluen nahiz afektuen eta logikaren konbinazioan. Gizarteko pertsonei, gizon zein emakumeei, ez zaizkie arrotz kurba graziosoak eta angelu borrokalariak. Konbina ditzagun bada, batzuetan simetrikoki eta besteetan modu osagarrian.                                 ERREFERENTZIAK Anderson, A. K., Spencer, D. D., Fulbright, R. K., eta Phelps, E. A. (2000). Contribution of the anteromedial temporal lobes to the evaluation of facial emotion. Neuropsychology, 14, 526-536. Argyle, M., Ingham, R., Alkema, F., eta McCallin, M. (1973). The Different Functions of Gaze. Semiotica,6, 32-49. Argyle M. eta Williams M. (1969). Observer or observed? A reversible perspective in person perception. Sociometry, 32, 396-412. Buck, R. (1979). Individual differences in nonverbal sending accuracy and electrodermal responding: The externalizing-internalizing dimension. Non: R. Rosenthal (arg), Skill in nonverbal communication: Individual differences(or. 140-170). Cambridge, MA: Oelgeschlager, Gunn eta Hain. Burgoon, J. (1994). Nonverbal signals. Non: M. L. Knapp eta G. R. Miller (arg.), Handbook of Interpersonal Communication (or. 229-285). Beverly Hills: Sage. Bugental, D. E., Love, L. R., eta Gianetto, R. M. (1971). Perfidious feminine faces. Journal of Personality and Social Psychology, 17, 314-318. Buxó i Rey, M.J. (1988). Antropología_de_la_mujer: cognición, lengua e ideología cultural. Barcelona: Anthropos. Byrne, D. eta Fisher, J.D. (1975). Too Close for Comfort: Sex Differences in Response to Invasions of Personal Space. Journal of Personality and Social Psychology, 32,15-20. Cashdan, E. (1998). Smiles, speech, and body posture: How women and men display sociometric status and power. Journal of Nonverbal Behavior, 22, 209-228. Corraze, J. (1992). Les communications non verbales. Paris: puf. Dabbs, J. M., Jr. (1992). Testosterone measurements in social and clinical psychology. Journal of Social and Clinical Psychology, 11, 302-321. Davis, F. (1982). La comunicación no verbal. Madrid: Alianza. Dovidio, J. F. eta Ellyson, S. L. (1985). Patterns of visual dominance behavior in humans. Non: S.L. Ellyson eta J. F. Dovidio (arg.), Power, dominance and nonverbal behavior(or. 129-149). New York: Springer-Verlag. Ellyson, S.L., Dovidio, J.F., Corson, R.C., eta Vinicur, D. (1980). Visual dominance behavior in female dyads: situational and personality factors. Social Psychology Quarterly, 43, (3), 328-336. Everhart, D. E., Shucard, J. L., Quatrin, T., eta Shucard, D.W. (2001). Sex- related differences in Event-related Potentials, Face Recognition, and Facial Affect Processing in Prepubertal Children. Neuropsychology 15(3): 329-341. Exline, R. V., Ellyson, S. L., eta Long, B. (1975). Visual behavior as an aspect of power role relationship. Non: P. Pliner, L. Krames eta T. Alloway (arg.), Nonverbal communication of aggression (or. 21-52). New York: Plenum Press. Fisher, S. (1975). Body decoration and camouflage. Dimensions of Dress and Adornment: A Book of Readings. Lois M. Gurel eta Marianne S. Beeson-en bilduma. Dubuque, Iowa: Kendall/Hunt Publishing Co. Fishman, P. (1978). Interaction: the work women do.Social Problems, 25(4):397- 406. Fivush, R. (1993). Emotional content of parent-child conversations about the past. Non: C. A. Nelson (arg.), The Minnesota Symposium on Child Psychology: Vol. 26. Memory and affect in development(or. 39-77). Hillsdale, NJ: Erlbaum. Geschwind, N. (1979). Specialization of the Human Brain. Scientific American 241(3):180-199. Hall, J. A. (1979). Gender, gender roles, and nonverbal communication skills. Non: R. Rosenthal (arg), Skill in nonverbal communication: Individual differences(or. 32-67). Cambridge, MA: Oelgeschlager, Gunn eta Hain. Harre, R. eta Lamb, R. (1990). Diccionario de psicología evolutiva y de la educación.Barcelona: Paidós. Huttenlocher, J., Haight,W., Bryk, A., Seltzer, M., eta Lyons, T. (1991). Early vocabulary growth: Relation to language input and gender. Developmental Psychology,27, 236–248. Jones, S.E. (1986). Sex differences in touch communication. Western Journal of Speech Communication, 50, 227-241. Kalbfleisch, P.J. eta Cody, M.J. (1995). Gender, Power, and Communication in Human Relationships. Hillsdale, New Jersey: Lawrence Erlbaum Associates. Katsikitis, M., Pilowsky, I., eta Innes, J. M. (1997). Encoding and decoding of facial expression. Journal of General Psychology, 124,357–370. Kimura, D. (1999). Sex and cognition.New York: MIT Press. Lucas, K. eta Sherry, J.L. (2004). Sex Differences in Video Game Play. Communication Research,31(5), 499-523. Major, B. eta Heslin, N. (1982). Perceptions of some sex and crass sex touching: it's better to give than to receive. Journal of Nonverbal Behaviour 6, 148-162. McClintock, M. K. (1971). Menstrual synchrony and suppression. Nature, 229, 244-245. Montagu, A. (1970). The Natural Superiority of Women. New York: Collier Books. Mulac, A., Studley, L., Wiemann, J., eta Bradac, J. (1987). Male/female gaze in same-sex and mixed-sex dyads. Human Communication Research, 13, 323-343. Musitu, G. (1993). Psicología de la Comunicación Humana. Buenos Aires: Lumen. Öhman, A., Lundqvist, D., eta Esteves, F. (2001). The face in the crowd revisited: A threat advantage with schematic stimuli. Journal of Personality and Social Psychology, 80, 381–396. Oyuela Vargas, R. eta Pardo Vélez, C.F. (2003). Diferencias de género en el reconocimiento de expresiones faciales emocionales. Universitas Psychológica, 2 (002),151-168. Pontificia Universidad Javeriana. Bogotá, Colombia. Putrevu, S. (2004). Communicating with the Sexes: Male and Female Responses to Print Advertisements. Journal of Advertising, 33 (3), 51-62. Swacker, M. (1975). The sex of the speaker as a sociolinguistic variable. Non: Thorne, B. eta Henley, N., (arg.), Language and sex.Newbury House, Rowley, Mass. Turchet, P. (2001).Pourquoi les hommes marchent-ils à gauche des femmes?Québec: Éditions de l’Homme. Vroon, P. (1999). La seducción secreta. Barcelona: Tusquets Editores. Willis, F. N. eta Rinck, C. M. (1983). A personal log method for investigating interpersonal touch. Journal of Psychology, 113, 119-122.
