



                         1._GAIA:_“GAUZEN_ZUZENBIDEA”


I.-ARAUDIA
-Espainiako Konstituzioko 33. artikulua
-KZko 339, 340, 347, 348 eta 349. artikuluak


II.-GAUZEN ZUZENBIDEA


1.-Sarrera


Gizarte orok behar du ondasun ekonomikoen gaineko antolaketa bat. Agintariek
marrazten dute antolaketa hori, indarrean dagoen sistema politiko eta
kulturalaren arabera, noski. Zehazki, ondasun ekonomikoen titulartasunari eta
erabilerari buruzko erabakiak hartu behar dira: nor izango da ondasun horien
titularra (norbanakoak, hainbat talde, erakunde kolektiboak edo gizartea bera);
zenbat ondasun eduki ahal izango dituen bakoitzak, zenbat denboraz luzatuko da
titulartasuna, kasuz kasu; zein izango dira titulartasun horren mugak eta zein
berau egikaritzeko bideak. Halaber, ondasunak nola sailkatu behar diren erabaki
behar dute agintariek (ondare publikoa eta ondare pribatua bereiztu behar diren
ala ez, adibidez), baita ondasunok nola ustiatu behar diren zehaztu ere,
norbanakoaren irizpidearen arabera burutu behar den ustiapen hori ala
kolektiboak bete beharreko gutxienezko arauak ezarri behar dituzten agintariek.


Aipatu diren aspektu horiek guztiak izaera politiko-ekonomikoa duten arren,
nabarmena da EUSKARRI JURIDIKO bat behar dutela, hots, beharrezkoa dela
estatuaren ordenamendu juridikoaren zati garrantzitsu bat beroiek arautzera
bideratzea. Berezko botere legegilea duen subjektu politikoak, beraz,
aukeratutako sistema politikoaren, ekonomikoaren eta kulturalaren arabera
diseinatuko du ondasun ekonomikoei buruzko ESTATUTU JURIDIKO zehatza, garaiaren
arabera ere aldaketa nabarmenak izan ditzakeena, alegia, sistema politikoaren
oinarriak aldatzen diren heinean.


Izatez, ordenamendu juridikoaren baitan, behintzat Espainiako Estatuari
dagokionez, ONDAREZKO ZUZENBIDE ZIBILA kargutzen da, besteak beste, aipatu
ondasun ekonomikoen estatutu juridikoa gorpuzteaz. Ondarezko Zuzenbide zibilari
dagokionez, ordea, bi eremu argi eta garbi bereiz daitezke: BETEBEHARREN ETA
KONTRATUEN ZUZENBIDEA eta GAUZEN ZUZENBIDEA. Lehenengoa ondasun ekonomikoen
eskualdaketaz eta zerbitzuez arduratzen da, eta trafiko ekonomikoaren ikuspuntu
DINAMIKOA lantzen du. Bigarrenak, aldiz, ondasun ekonomikoen ikuspuntu
ESTATIKOA jorratzen du: ondasunen sailkapena, titulartasun motak, gauzen
gaineko eskubideak, horien mugak eta iraupena; eskuratzeko eta galtzeko erak,
baina, edozelan ere, pertsonak gauzekiko duen titulartasun estatikotik
abiatuta. Azken ikuspuntu hori da euskarri didaktiko honetan jorratuko dena,
alegia, Ondarezko Zuzenbidea angelu estatiko batetatik aztertzen duena.


Espainiako ordenamendu juridikoan, Konstituzioa da, lege testu goren gisa,
espainiar agintariek ondasun ekonomikoen antolaketari begira aukeratu dituzten
oinarrien adierazlea. Kode Zibilean badago oinarri horiek lantzen dituen arau
multzoa eta, gainera, hainbat eta hainbat lege berezi dago, hainbat arlo
arautzeko [bai Zuzenbide Zibilaren eremuan –Jabetza Intelektuala, Jabetza
Horizontala, Ondasun Higikorren Epekako Salerosketa, Hipoteka Legea-, baita
Administrazio Zuzenbidearen eremuan ere], gauzen zuzenbideari dagokionez.




2.-Gauzen Zuzenbidea eta Espainiako ordenamendu juridikoa


Horrela dio EKko 33. artikuluak: 1. Se reconoce el derecho a la propiedad
privada y a la herencia. 2. La función social de estos derechos delimitará su
contenido, de acuerdo con las leyes. 3. Nadie podrá ser privado de sus bienes y
derechos sino por causa justificada de utilidad pública o interés social,
mediante la correspondiente indemnización y de conformidad con lo dispuesto por
las leyes. Agerian geratzen da, artikulu honen edukia aztertuta, Espainiako
Konstituzioak, batetik, ukitu liberal argia duela –jabetza pribatuari ateak
parez pare irekitzen baitizkio-, baina bestetik, ‘demokrazia soziala’delakoa
marrazten duten beste elementu batzuk ere jasotzen dituela, jabetza pribatuaren
edukia bere funtzio sozialaren arabera finkatu beharko dela azpimarratzeko. Bi
elementu mota horien nahasketa beste artikulu batzuk koordinatuz ere
plazaratzen da: hala, 38. artikuluak merkatu ekonomiaren baitan enpresa-
askatasuna onartzen du eta trafiko ekonomikoan iniziatiba pribatua sustatzen du
(10. artikuluak, harira, pertsonaren nortasunaren garapen librea aldarrikatzen
duenean ere irizpide hori babesten du); 1. artikuluak, berriz, zuzenbidezko
estatu sozial eta demokratiko gisa definitzen du Espainiako Estatua; 14.
artikuluak gizabanakoen berdintasun-printzipioa aldarrikatzen du; 9.2.
artikuluak ziklo ekonomikoan herritar guztien parte hartzea aipatzen du, eta
128 eta 131. artikuluek estatuaren aberastasunak interes orokorraren zerbitzura
geratu behar duela argi uzten dute, eta estatuak, legez eta beharrizan
kolektiboak kontuan hartuta, ekonomia orokorra planifika dezakeela ere agerian
uzten dute.


Jabetza-eskubideari dagokion gaian aztertuko den arren, komenigarria da,
sarrera gisa bada ere, Espainiako Konstituzioak onartzen duen jabetza
pribatuari buruzko zenbait ohar luzatzea. Testu konstituzionalak ez du, egia
esan, jabetza pribatua zer den definitzen; onartzen duela esatera mugatzen da
soilik. Onartu behar da jabetza pribatuak, kontzeptu gisa, garapen
garrantzitsua izan duela, hala ere. 1804ko Frantziako Estatuko Kode Zibilak
jabetza pribatua gauzak gozatzeko eta xedatzeko eskubide absolutu gisa
definitzen bazuen ere, 1889ko espainiar Kode Zibilak, liberalismo epelago bat
oinarri hartuta, jabetza pribatua gauzak gozatzeko eta xedatzeko eskubide gisa
definitzen du 348.I artikuluan, legeek ezartzen dituzten salbuespenezko mugak
eskubide haren gainetik jarriz [La propiedad es el derecho de gozar y disponer
de una cosa, sin más limitaciones que las establecidas en las leyes].
Espainiako Estatuan, beraz, jabetza pribatuari mugak ezar diezazkiokete legeek
eta erregelamenduek, doktrinaren eta jurisprudentziaren iritziz.


Azken hamarkadetan, hala ere, jabetza pribatuari buruzko teoria berri bat
sendotzen joan da, hots, jabetza bakar baten ordez, jabetza ugari daudela
aldarrikatzen duen tesia, alegia. Estatuek, Lehen Mundu Gerratik, euren
ekonomian parte-hartze zuzena duten heinean, jabetza berezi ugari sortu dira
ordenamendu juridikoetan, eta Zuzenbide Zibilaren eta Administrazio
Zuzenbidearen artean kokatu dira: jabetza intelektuala, jabetza industriala,
ur-jabetza, mendi-jabetza, meatze-jabetza, landa- jabetza eta hiri-jabetza,
besteak beste. Bakoitza berezko eraentza juridikoarekin, noski.


Jabetza ugari dagoela argi adierazten du Espainiako Konstituzio Auzitegiak 37/
1987 epaian: “…la propiedad privada, en su doble dimensión, como institución y
como derecho individual, ha experimentado en nuestro siglo una transformación
tan profunda que impide considerarla hoy como una figura jurídica reconducible
exclusivamente al tipo extremo descrito en el art. 348 CC. Por el contrario, la
progresiva incorporación de finalidades sociales, relacionadas con el uso y
aprovechamiento de los distintos bienes sobre los que el derecho de propiedad
puede recaer, ha producido una diversificación de la institución dominical en
una pluralidad de figuras o situaciones jurídicas reguladas con un significado
y alcance diverso. De ahí que se venga reconociendo con general aceptación
doctrinal y jurisprudencial la flexibilidad o plasticidad actual del dominio,
que se manifiesta en la existencia de diferentes tipos de propiedades dotadas
de estatutos jurídicos diversos, de acuerdo con la naturaleza de los bienes
sobre los que cada derecho de propiedad recae”.


Hala ere, nahiz eta hainbat jabetza daudela onartu, bakoitza bere estatutu edo
eraentza juridikoarekin, egile batzuek (DÍEZ-PICAZO) haien artean elementu
komun bat atera daitekeela aldarrikatzen dute, izan ere, guztiek suposatzen
baitute gauza edo ondasun zehatz batek sor ditzakeen onurak ustiatzeko
monopolio-erreserba bat, jabea pertsona fisikoa zein pertsona juridikoa izanik.
Jabetza pribatuak ius utendia, ius fruendia eta ius disponendia izan behar ditu
bere baitan, halabeharrez, egile horren iritziz [ondasuna erabiltzeko,
ustiatzeko eta xedatzeko ahalmenak, hain zuzen ere], hori baita edozein
jabetzak mantendu behar duen ezinbesteko edukia, bere ustetan. Legegileak,
salbuespen gisa, legez zein erregelamenduz, eta agintari politikoek, hiri-
antolamenduko planen bitartez, jabetza pribatuak bete behar duen funtzio
sozialari jarraiki, eskubide horren edukia muga dezakete, hala ere (EK-ko 33.
art.). Funtzio sozialaren kontzeptua Eliza Katolikoak sortu omen zuen jabetza
pribatuaren izaera absolutuari kanpotik muga argia ezartzeko asmoz,
kolektiboaren eta interes orokorraren mende nolabait jartzeko, alegia. Estatu
sozial baten baitan, beraz, jabeak ez du bere eskubidea absolutuki egikaritzeko
aukera, egikaritze horrek interes publikoak eta orokorrak kaltetzen baditu.
Legegileak jabetza pribatu baten helburu ekonomikoa zein izango den
erabakitzeko boterea du, beraz, funtzio sozial horri jarraiki, eta noski,
interes publikoak hala galdatzen badu, DESJABETU dezake titularra, honi bere
eskubidearen balioa dirutan (gehienetan horrela ‘konpentsatzen’ da jabeari
sortarazitako kaltea) edo kalitate eta espezie bereko beste ondasunekin
ordainduz (salbuespenetan). Horrela adierazten du KZko 349. artikuluak: Nadie
podrá ser privado de su propiedad sino por Autoridad competente y por causa
justificada de utilidad pública, previa siempre la correspondiente
indemnización. Si no precediere este requisito, los Jueces ampararán y, en su
caso, reintegrarán en la posesión al expropiado.Jabetzari buruzko espainiar
sistema, beraz, diseinu ekonomikoari begira jabetza eta iniziatiba pribatuan
oinarritzen dela ondoriozta daiteke, betiere, eta salbuespen gisa hartuta,
estatuak, jabetzak bete behar duen funtzio sozialari jarraiki, hark duen edukia
mugatzeko eta titularra desjabetzeko duen ahalmena kontuan hartuta. Halaber,
jabetza pribatua ondasun pribatuei dagokie, izan ere, ondasun publikoak zein
diren ere argi uzten baitu estatuko legegileak, eta horien gainean ezingo da
jabego pribaturik sortu. Hala argitzen du KZko 339. artikuluak: Son bienes de
dominio público: 1º. Los destinados al uso público, como los caminos, canales,
ríos, torrentes, puertos y puentes construidos por el Estado, las riberas,
playas, radas y otros análogos. 2º. Los que pertenecen privativamente al
Estado, sin ser de uso común, y están destinados a algún servicio público o al
fomento de la riqueza nacional, como las murallas, fortalezas y demás obras de
defensa del territorio, y las minas, mientras que no se otorgue su
concesión.Horregatik, KZko 340. artikuluak honako adierazpen hau jasotzen du:
Todos los demás bienes pertenecientes al Estado, en que no concurran las
circunstancias expresadas en el artículo anterior, tienen el carácter de
propiedad privada.


Espainiako Konstituzioak ezartzen dituen printzipio horiek garatuz, Kode
Zibileko II. Liburuan daude kokatuta Gauzen Zuzenbideari dagozkion arau
gehienak “De los bienes, de la propiedad y de sus modificaciones”izenburupean
[333.-1087. art.]; hala ere, III. eta IV. Liburuak ere aztertu beharko dira
eraentza juridiko hori osatzeko, aspektu zehatz batzuetan bada ere. Izatez,
egile askok azpimarratu dute ez dela II. Liburu honen hasieran, IV.
Liburuarekin gertatzen den ez bezala, eskubide errealen gaineko araudi orokorra
ezartzen: ez dira eskubide errealak zer diren definitzen, ezta zein diren
zenbakitzen ere. Hipoteka Legeari erremisio zuzena egiten zaio eskubide
errealetatik inskribagarriak direnak zein diren jakiteko (KZko 605 eta 608.
art.), eta, gainera, eskubide erreal garrantzitsu batzuk KZko IV. Liburuan
arautuak agertzen dira (erretrakto-eskubidea, bahia, hipoteka eta antikresia,
adib.), normalean kontratu bidez jaiotzen baitira.


Espainiako Konstituzioaz eta Kode Zibilaz gain, badago, halaber, lege berezi
ugari, eremu zehatzak arautzeko sortu direnak, eta horiek ere kontuan hartu
beharko dira Gauzen Zuzenbidearen ikuspuntu orokor bat edukitzearren. Lege
berezi horiek zuzenbide pribatuaren eta zuzenbide publikoaren esparruan
kokatzen dira. Lehenengoak suertatzen dira interesgarri une honetan: Hipoteka
Legea eta Erregelamendua; Lurzoruaren Legea, Nekazal Berrikuntzarako eta
Garapenerako Legea eta hainbat autonomia-erkidegok hirigintza-ordenamendurako
sortu dituzten arauak.


Bukatzeko, ez dugu ahaztu behar gizarteak eta, batez ere, ekonomiak izaten
dituzten aldaketek eragin handia izan dutela eta izango dutela, etorkizunean
ere, Gauzen Zuzenbidearen eraentzan. Izan ere, Kode Zibila aldarrikatu zenetik
gaur egunera jabetza pribatuaren objektua nabarmen aldatu da, lurraren
jabetzaren garrantzia kapitalaren gainekoak ordezkatu du, jabetza eta botere
ekonomiko-politikoaren arteko mendeetako lotura estua ere hausten ari baita.
Kontratuen Zuzenbideak orain garrantzi handiagoa du trafiko juridiko-
ekonomikoan Gauzen Zuzenbideak baino; lehen, berriz, alderantziz gertatzen zen:
feudalismoaren garaian, lurraren jabetza maiz ‘amortizatua’ agertzen da, hots,
belaunaldiz belaunaldi familia gutxi batzuen ondarera atxikita [xedatzeko
debekuak indarrean, maiorazgoak, fideikomisoak…]. Botere juridiko publikoa oso
lotua zegoen, mende haietan, lurraren jabetzari, jauntxoak haien lurretan
zeuden pertsonen epaileak baitziren, eta basailu-harremana eratu zen honela.
Titulartasunak ere mailakatuak agertzen dira oso, eta horregatik, Erdi Aroan,
hainbat eskubide errealen ugaltze nabarmena gertatzen da [gozamena, zortasunak,
zentzuak, karga errealak…]. Ekonomia liberal eta burgesaren garaian, ostera,
grabitate-zentroa lurraren jabetzatik diruaren gaineko titulartasunera mugitzen
da, gozamenak eta jabego soilak haien ordura arteko pisua galdu eta merkatu-
balioa gailentzen baita ekonomiaren oinarrian. Jabetzaren komertzializazioa
bultzatzen du, masiboki, ekonomia liberalak, eta horretarako, feudalismoan
ugaldu ziren eskubide errealen eta kargen pisua arintzea beharrezkoa suertatzen
da, hirugarren baten ondasunaren gaineko eskubide errealen dimentsioa serioki
murrizteko. Harreman juridiko errealak erosionatu dira, beraz, eta
betebeharrezko harremanak ugaldu. Hau da, ondorioz, Gauzen Zuzenbidearen
ikasketari ekiteko ataria XXI. mendean.




III.-BIBLIOGRAFIA


-BASSOLS COMA, Constitución y sistema económico, Madril, 1985.
-BARNÉS VÁZQUEZ, La propiedad constitucional. El estatuto jurídico del suelo
agrario, Madril, 1988.
-BERCOVITZ RODRÍGUEZ-CANO, ¿Qué es la propiedad privada?, Bartzelona, 1978.
-BONET CORREA, “Las transformaciones contemporáneas del Derecho patrimonial”,
Estudios Federico de Castro, I, Madril, 1976.
-DE LOS MOZOS, “Modificaciones del derecho de propiedad por razón de las
actuaciones urbanísticas”, ADC, 1980, 3. eta hurrengo or.
-DÍEZ-PICAZO, “Los límites del Derecho de propiedad por razón de las
actuaciones urbanísticas”, RDU, 1971, 136. eta hurrengo or.
-RODOTÁ, “Algunas reflexiones sobre el derecho de propiedad privada en la
Constitución”, Estudios García De Enterría, II, Madril, 1991, 1,271. eta
hurrengo or.
-GARCÍA DE ENTERRÍA, “Los principios de la nueva Ley de Expropiación forzosa”,
ADC, 1955, 1.024. eta hurrengo or.
-LASARTE ÁLVAREZ, “Génesis y constitucionalización de la función social de la
propiedad”, ED, 1977, 101. eta hurrengo or.
-LOBATO GÓMEZ, Propiedad privada del suelo y derecho a edificar, Madril, 1989.
-LÓPEZ Y LÓPEZ, La disciplina constitucional de la propiedad privada, Madril,
1988.
-MONTÉS PENADÉS, La propiedad privada en el sistema de Derecho Civil
contemporáneo (Un estudio desde el Código Civil hasta la Constitución de 1978),
Madril, 1980.
-PARADA VÁZQUEZ, “El artículo 33.3 de la Constitución y la crisis de la
garantía expropiatoria”, Estudios García De Enterría, II, Madril, 1991.


5




