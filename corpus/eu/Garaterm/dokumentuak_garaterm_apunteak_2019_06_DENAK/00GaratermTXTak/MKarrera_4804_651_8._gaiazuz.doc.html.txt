



                  8._GAIA:_“GOZAMEN-ESKUBIDE_ERREAL_MUGATUAK”


I.-ARAUDIA
-Kode Zibila
-Hipoteka Legea
-Hipoteka Erregelamendua


II.-SARRERA


Jabetza-eskubidea, printzipioz, eskubide mugagabea da, legegileak ezartzen
dizkion mugak errespetatuz titularrari ahalmen guztiak eskaintzen baitizkio,
eta absolutua, beste guztien aurrean aurkatu daitekeena, hots, erga omnes
efikazia duena. Gai honetan aztertuko diren eskubide errealak, ordea, MUGATUAK
direla esaten da, ez dizkietelako eskaintzen beren titularrei jabetzak beren
titularrei ematen dizkien ahalmenak. Jabetza-eskubideak baino ahalmen gutxiago
izaten dituzte beren baitan eta, gainera, nolabait, jabetza-eskubidea mugatzen
dute, harekin eskutik baitoaz. Gozamen-eskubide erreal mugatuek norbaiten
jabetza-eskubidea mugatzen eta grabatzen dute. Jabetzak titularrari eskaintzen
dizkion ahalmen batzuk eskubide erreal mugatuaren titularrak jasotzen ditu eta,
ondorioz, jabeak, denbora baterako, galtzen ditu. Adibide gisa, har dezagun
gozamen-eskubidea(derecho de usufructo): jabetza-eskubidedunak, normalean,
gauza gozatzeko eta xedatzeko ahalmena du; baina gozamen-eskubide bat eratzen
bada jabetza horrekiko, gozamen-eskubidedunak jabearen gauza erabiltzeko eta
gozatzeko ahalmena izango du eta jabe soilak berau xedatzekoa mantenduko du.
Jabeak ezin izango du gauza gozatu eta gozamen-eskubidedunak ezingo du berau
xedatu. Jabetza-eskubidea, nolabait, zatitu egingo da eta hainbat pertsonaren
artean banatuko dira hark aurreikusten dituen ahalmenak.


Eskubide erreal mugatuek beste izen bat ere jasotzen dute: beste baten gauzaren
gaineko eskubide erreala (ius in re aliena). Horregatik, eskubide erreal
mugatuak jabetza-eskubidearekin batera doaz, hots, jabetza-eskubidea behar dute
existitu ahal izateko. Jabetza grabatzen dute. Hala ere, jabeak bere eskubidea
abandonattzen badu, eskubide erreal mugatuek indarrean jarraituko dute, beraz,
ez da guztiz egia jabetza-eskubidea iraungitzean eskubide horiek ere iraungi
egingo direla. Gehienetan gertatzen da baina ez beti. Horregatik egileek
nahiago dute eskubide erreal mugatuak direla esatea, definizio hau zehatzagoa
eta zuzenagoa baita.


Eskubide erreal mugatuen baitan HAINBAT KATEGORIA daudela azpimarratu beharra
dago, halaber. Lehenengo zerrenda bat Hipoteka Legearen 2.2 artikuluan topa
daiteke: En los Registros expresados en el artículo anterior se inscribirán (…)
2º. Los títulos en que se constituyan, reconozcan, transmitan, modifiquen o
extingan derechos de usufructo, uso, habitación, enfiteusis, hipoteca, censos,
servidumbres y otros cualesquiera reales.Doktrinak, bestalde, hiru taldetan
banatzen ditu zerrendatutako eskubide hauek, titularrari eskaintzen dizkioten
ahalmenak kontuan hartuta:


   1. Gozamen-eskubide erreal mugatuak: titularrari beste batena den gauza
      erabili eta gozatzeko ahalmena eskaintzen diote. Kategoria honetan sar
      daitezke:
         1. Gozamen-eskubidea (derecho de usufructo)
         2. Erabiltzeko eskubidea eta biztantzeko eskubidea (derecho de uso y
            derecho de habitación)
         3. Zortasunak (servidumbres)
         4. Zentsuak eta enfiteusia (censos y enfiteusis)
         5. Azalera-eskubidea, azpi-eraikuntza eta gain-eraikuntza (derecho de
            superficie, subedificación y sobreelevación)
   2. Berme-eskubide erreal mugatuak: eskubide hauek berme bat eskaintzen diote
      titularrari. Jabetza-eskubideduna zorduna da eta hartzekoduna da,
      normalean, berme-eskubide erreal baten titularra zordunaren jabetza-
      eskubide horrekiko. Jabeak zorra ordaintzen ez badu, berme-eskubide
      errealaren titularrak gauza exekutatu egin ahal izango du, hots, erremate
      publiko batean saldu, salmenta horretatik ateratzen den diruarekin bere
      kreditua kitatzeko. Eskubide horien artean aipatu behar dira:
         1. Hipoteka (derecho de hipoteca)
         2. Bahia (derecho de prenda)
         3. Antikresia (derecho de anticresis)
   3. Lehentasunez eskuratzeko eskubide erreal mugatuak: eztabaidatua izan da
      eskubide hauei errealen ezaugarriak atxikitzea. Hala ere, egile askok,
      kategoria honetan sartzen dituzte. Eskubide horien bidez, titularrak
      hirugarren baten gauza lehentasunez eskura dezakete ukanbehar batzuk
      betetzen badituzte. Bi fasetan garatzen da eskubide hau:
         1. Tanteoa (derecho de tanteo)
         2. Erretraktoa (derecho de retracto)


Normalean, beraz, eskubide erreal mugatuek beste batena den jabetza-eskubide
bat behar dute existitu ahal izateko. Jabetza-eskubide hori grabatu eta mugatu
egiten dute, hark titularrari eskaintzen dizkion ahalmenak bereiztuz: gozamen-
eskubideetan jabe soilak xedatzeko ahalmena mantenduko du, baina gauza
gozatzekoa galdu egiten du, denbora baterako, behintzat; eta berme-eskubide
errealen poderioz, jabe soilak, zorra ordaintzen ez badu, gauza xedatzeko
ahalmena gal dezake, berme-eskubidearen titularrak egikaritu baitezake. Argi
ikus daiteke, azalpen honekin, jabetza-eskubidearen ELASTIKOTASUNA, alegia.


Kontuan hartu behar da, hala ere, jabetza-eskubide bat hainbat eskubide erreal
mugatuk grabatu dezaketela. Gozamen-eskubide bat egon daiteke, baina baita
hipoteka-eskubide bat ere, jabetza-eskubide bera grabatzen. Ez dira
bateraezinak, beraz, izaera ezberdina duten heinean (zortasuna eta gozamen-
eskubidea, adibidez, bateragarriak izan ohi dira gehienetan). Baina gerta
daiteke ESKUBIDE-KOLISIOA ematea, izaera bera edo ezberdina duten bi eskubide
bateraezinek jabetza-eskubide bat grabatzen dutenean. Esaterako, bi gozamen-
eskubide egotea gauza bera grabatzen pertsona ezberdinen alde. Kasu horietan,
doktrinak tradizionalki argi utzi du PRIOR TEMPORE POTIOR IURE printzipioa
aplikatzen dela, hots, lehenengo eratu den eskubide errealak izango duela
geroago sortu denarekiko lehentasuna. Jabetza Erregistroan inskribatuak badaude
bi eskubideak: inskripzio-datari erreparatuko zaio, ez eratze-datari, alegia.
Edozein kasutan, eskubideen izaerari erreparatuz, bereizketa bat burutu behar
da:


   1. Izaera bera duten bi eskubide erreal mugatuk talka egiten badute jabetza-
      eskubide bera grabatzean, esaterako, bi gozamen-eskubidek, zaharrena
      gailenduko da. Besteak hura desagertu arte itxaron beharko du, nahiz eta
      baliozkoa eta eraginkorra izan sortu denetik. Bi hipoteka-eskubide badira
      jabetza grabatzen dutenak, halaber, zaharrena gailenduko da, berriz ere,
      eta beste eskubidedunak lehenengoa exekutatzean sobratzen dena eramateko
      aukera izango du.
   2. Izaera ezberdina duten bi eskubide errealek grabatzen badute jabetza-
      eskubide bera, araua bera da: zaharrena gailentzen da eta berrienak hura
      errespetatu beharko du. Hala, gozamen-eskubide batek jabetza-eskubide bat
      grabatzen badu, eta gerora, hipoteka-eskubide bat eratu bada jabetza-
      eskubide horrekiko, hartzekodun hipotekarioak ondasuna exekutatu nahi
      badu bere kreditua kobratzeko, gozamen-eskubidea errespetatu beharko du
      eta, ondasuna erremate publikoan saltzean, gozamen-eskubidearekin salduko
      da, eskuratzaileak errespetatu beharko baitu.


Eskubide erreal mugatuen azalpena egingo da lehendabizi. Gai honetan
gozamenezkoak izango dira lehenak, eta hurrengo bi irakasgaietan bermezkoak eta
lehentasunez eskuratzekoak landuko dira, hurrenez hurren. Gozamen-eskubideen
azalpenari dagokionez, atzerago zerrendatutakoak aztertuko dira, zerrendatutako
ordena errespetatzeko.




III.-GOZAMEN-ESKUBIDEA


1.-Kontzeptua. Elementu objektiboak eta subjektiboak


Gozamen-eskubide erreala KZko 467.-522. artikuluetan arautzen du estatuko
legegileak. Aipatutako xedapenetatik lehenengoa da eskubidea nolabait
definitzen duena, alegia: El usufructo da derecho a disfrutar los bienes ajenos
con la obligación de conservar su forma y sustancia, a no ser que el título de
su constitución o la ley autoricen otra cosa.Lehenengo ikusmira batean, beraz,
esan daiteke jabetza-eskubidea, nolabait, bitan zatitzen: a) Jabe soila (nudo
propietario) dago, alde batetik, bera dena erabili eta gozatu ezin duena; b)
Gozamen-eskubideduna dago, beste alde batetik, jabearena dena erabili eta goza
dezakeena, printzipioz, gauza xedatzeko ahalmenik gabe eta bere “forma eta
izaera” errespetatuz, alegia (KZko 489. art.). Bi ahalmenak pertsona ezberdinen
eskuetan geratzen dira, horrela: erabiltzeko eta gozatzeko ahalmena, alde
batetik, eta xedatzekoa, bestetik. Jabetza-eskubide erreala gozamen-
eskubidearekin grabatuta geratzen da.


Gizakien komertzioan dagoen edozein gauza izan daiteke gozamen-eskubidearen
objektu, beraz. Normalean emankorrak diren gauzak izaten dira gozamen-
eskubidearekin grabatuak egoten direnak, hots, fruituak sortzen dituztenak, bai
naturalak baita zibilak ere (onibarrak, lur-sailak, basoak, mendiak, eraikinak,
pisuak, lokalak…). Gozamen-eskubideak gauza osoaren erabilpena eta gozamena
agor dezake edo soilik zati bat, KZko 469. artikuluaren arabera: Podrá
constituirse el usufructo en todo o parte de los frutos de la cosa, a favor de
una o varias personas, simultánea o sucesivamente, y en todo caso desde o hasta
cierto día, puramente o bajo condición. También puede constituirse sobre un
derecho, siempre que no sea personalísimo o intransmisible.Gozamena eskubideen
gainekoa ere izan daiteke, ez dira, derrigorrez, gauzak izan behar. Enpresa
baten akzioak gozamen-eskubide batekin grabatuak egon daitezke, adibidez, baita
kreditu-eskubideak ere. Gozamen-eskubidearen hedadura KZko 479. artikuluak
aurreikusten du, halaber: El usufructuario tendrá el derecho de disfrutar del
aumento que reciba por accesión la cosa usufructuada, de las servidumbres que
tenga a su favor, y en general de todos los beneficios inherentes a la misma.


Subjektuei dagokionez, gozamen-eskubidedunak pertsona fisikoak zein juridikoak
izan daitezke. Ez du Kode Zibilak inolako gaitasun ukanbeharrik ezartzen
gozamen-eskubideduna izateko. Printzipioz, gaitasun juridikoa galdatuko zaio
eskubidedunari, nahiz eta berorren egikaritza burutzeko legezko ordezkarien
baimena edo asistentzia beharko duen adingabeak edo ezgaiak, alegia. Normalean,
gozamen-eskubideduna pertsona fisikoa denean, eskubideak pertsona hori hil
artean iraungo du, bizitza bati lotutako eskubidea baita, gehienetan, gozamen-
eskubidea (KZko 513.1 art.). Hala ere, eskubidea epe laburrago edo luzeago bati
lotuta era daiteke. Aurreko paragrafoan agertzen den KZko 469. artikuluan argi
adierazten da, gainera, pertsona bat baino gehiagoren alde era daitekeela
gozamen-eskubidea, eta eskubidedun horiek aldi berekoak edo jarraian
izendatutakoak izan daitezkeela. Aldi berean izendatutakoak badira, ondasun-
erkidego bat sortuko da gozamen-eskubidearekiko eta KZko 392. eta hurrengo
artikuluetan jasotzen diren arauak aplikatuko zaizkie. Denak izango baitira
gozamen-eskubide beraren titular. Gozamen-eskubidea, kasu honetan, azken
eskubideduna hiltzean iraungiko da (KZko 521. art.). Jarraian izendatutakoak
badira, lehenengo eskubidedunak izango du titulartasun osoa eta hau hiltzean
(edo ezarritako epea edo baldintza betetzean), beste batek ordezkatuko du
titulartasun horretan. Banaka izango dute, beraz, titulartasuna, aldi berean
izendatutakoekin gertatzen den ez bezala. Kontuan hartu behar da, hala ere,
Kode Zibilak jabetza-eskubidearen desamortizazioa bultzatzen duen heinean,
gozamen-eskubidedun bat baino gehiago jarraian izendatzeko muga batzuk
errespetatu behar direla, KZko 781. artikuluak ordezpen fideikomisarioari
dagokionez ezartzen dituenak, hain zuzen ere: gozamena eratzean izendatzen
diren eskubidedun guztiak bizirik badaude, ez dago izendapen mugarik; baina
baten bat oraindik sortzeko edo jaiotzeko badago, lehenengo izendatuaz gain
beste bi izendapen bakarrik ezarri ahalko dira. Horregatik, pertsona juridiko
bat bada gozamen-eskubideduna, eskubidea, gehienez, hogeita hamar urtean
iraungiko da, heriotzaren data finkatzeko aukerarik ez baitago kasu honetan
(KZko 515. art.). Lehenago iraungitzen bada pertsona juridikoa, eskubidea ere
harekin batera iraungiko da, alegia. Pertsona juridiko bat baino gehiago
izendatzen badira gozamen-eskubidedun gisa, aldi berean edo jarraian, orotara
hogeita hamar urteko muga errespetatu beharko da, halaber.


2.-Eratzea


KZko 468. artikuluak hau xedatzen du: El usufructo se constituye por la ley,
por la voluntad de los particulares manifestada en actos entre vivos o en
última voluntad y por prescripción.Banan-banan aztertuko dira, laburki bada
ere:


   1. Legeak sortutako gozamen-eskubidea: legearen poderioz eratzen den
      gozamen-eskubide hipotesi bakarra ezkontide alargunaren senipartea da
      (KZko 834. eta hurrengo artikuluetan arautzen dena). Oinordetza
      Zuzenbidean aztertzen denez, erremisio zuzena egiten zaio irakasgai
      horri.
   2. Mortis causa negozio bidez sortutako gozamen-eskubidea: jabeak testamentu
      bidez, edo/eta oinordetza-itun bidez hala onartzen duten ordenamendu
      juridikoetan, sor dezake beste baten aldeko gozamen-eskubide bat berea
      den gauza batekiko. Legatu forma hartuko du xedapen horrek, alegia.
      Oinordetza Zuzenbidean aztertuko da.
   3. Inter vivos negozio bidez sortutako gozamen-eskubidea: jabea eta gozamen-
      eskubideduna bizirik daude hipotesi honetan eta, negozio juridiko baten
      bidez, jabetza gozamen-eskubide batekin grabatzea adosten dute aldeek.
      Doako tituluz egitea izan ohi da arruntena, baina kostubidez ere era
      daiteke. Dohainik edo kostubidez eratzeak aldeen gaitasunari, objektuari
      eta negozioaren formari eragingo dio hala ere, eraentza ezberdina
      aplikatzen baitzaie doako eta kostubidezko negozioei eremu horiei
      dagokienez. Epepean edo baldintzapean era daiteke gozamen-eskubidea, eta
      doako tituluz sortu bada, modua edo karga ere ezar diezaioke jabeak
      gozamen-eskubidedunari.
   4. Preskripzioz eskuratutako gozamen-eskubidea: usukapioaren arauak izango
      dira aplikagarri hipotesi honetan, ondasun higiezina edo higikorra den
      kontuan hartuz, edukitzailea fede onekoa ala fede txarrekoa den jakinik,
      eta ohiko edo ezohiko usukapioa kasuz kasu aplikatuz epeei dagokienez.
      Ukanbeharrak betetzen badira, edukitzan gozamen-eskubidea izan duenak
      titulartasuna eskuratuko du.










3.-Edukia


3.1.-Gozamen-eskubidedunaren eskubideak eta betebeharrak


a) Eskubideak


KZko 470. artikuluak xedatzen duena izan behar da kontuan, arau orokor gisa:
Los derechos y las obligaciones del usufructuario serán los que determine el
título constitutivo del usufructo; en su defecto, o por insuficiencia de éste,
se observarán las disposiciones contenidas en las dos secciones
siguientes.Titulu eratzailean aldeek ezar ditzakete, beraz, gozamen-
eskubidedunak izango dituen ahalmenak, baita betebeharrak ere. Titulu
eratzaileak hauek ezartzen ez baditu, Kode Zibilak xedatzen duena aplikatuko
zaio. Aztertuko da segidan zein den Kode Zibilak subsidiarioki jasotzen duen
eraentza juridikoa.


Orobat, gozamen-eskubidedunak gauza erabili eta gozatzeko ahalmena izango du:
gauza edukitzan izango du, berau erabiliko du eta ematen dituen fruituak,
naturalak zein zibilak, jasoko ditu. Azken eremu hori KZko 471. artikuluak
aurreikusten du: El usufructuario tendrá derecho a percibir todos los frutos
naturales, industriales y civiles, de los bienes usufructuados. Respecto de los
tesoros que se hallaren en la finca será considerado como extraño.Fruituei
dagokienez, hala ere, berezitasun batzuk aipatu behar dira:


   1. Jaso barik dauden fruituak: gozamen-eskubidea eratzen denean jaso barik
      dauden fruitu naturalak zein zibilak gozamen-eskubidedunari dagozkio
      (KZko 472.I art.), baina gozamen-eskubidea iraungitzean jaso barik geratu
      direnak jabearentzat izango dira (KZko 472.II art.). Azken hipotesi
      honetan, jabeak, fruituak berak jasoko dituenez, hauek sortzeko gozamen-
      eskubidedunak egin dituen gastuak honi ordaindu beharko dizkio (KZko
      472.III art.).
   2. Fruitu zibilak: egunez egun jasotzen direla ulertzen duenez legegileak,
      gozamen-eskubidedunari dagozkio gozamen-eskubideak irauten duen
      proportzio berean. Beraz, hilabete erdian iraungitzen bada eskubidea,
      eskubideak hilabete horretan indarrean eman dituen egunak zenbatuko dira
      eta proportzio horretan jasoko ditu eskubidedun ohiak (KZko 474. art.).
      Fruitu zibilak kontsideratuko dira, ildo honetan, KZko 475. artikuluak
      aurreikusten dituen hipotesiak.


Bestalde, gozamen-eskubidedunak gauzan HOBEKUNTZAK egiteko aukera du. Hala
baimentzen dio KZko 487. artikuluak: El usufructuario podrá hacer en los bienes
objeto del usufructo las mejoras útiles o de recreo que tuviere por
conveniente, con tal que no altere su forma o su sustancia; pero no tendrá por
ello derecho a indemnización. Podrá, no obstante, retirar dichas mejoras, si
fuere posible hacerlo sin detrimento de los bienes.Hobekuntzak egin ditzake,
beraz, baina ezin du horregatik dirurik galdatu. Posible bada, gauzari kalterik
eragiten ez diolako, hobekuntzak erretiratu ahal izango ditu eskubidea
iraungitzean. Ala hobekuntzok sortutako kalteekin konpentsatzeko aukera erabil
dezake (KZko 488. art.).


Gozamen-eskubidedunak bere kabuz aprobetxa dezake gauzak ematen dituen
erabilpenak eta fruituak ala beste pertsona bati aloka diezaioke, KZko 480.
artikuluak xedatzen duen bezala: Podrá el usufructuario aprovechar por sí mismo
la cosa usufructuada, arrendarla a otro y enajenar su derecho de usufructo,
aunque sea a título gratuito, pero todos los contratos que celebre como tal
usufructuario se resolverán al fin del usufructo, salvo el arrendamiento de las
fincas rústicas, el cual se considerará subsistente durante el año
agrícola.Hala ere, ezin izango du gauzaren kaltetan inolako aldaketarik burutu
gozamen-eskubidedunak.


Gozamen-eskubidea ESKUALDA dezake titularrak, inter vivos (KZko 480 eta 498.
art.) edo mortis causa (KZko 469. art.) negozio juridikoen bidez, alegia.
Edozelan ere, nahiz eta eskubidea eskualdatu, honen iraupena lehenengo
titularrarekiko titulu eratzaileak finkatzen jarraituko du: epe zehatz baterako
eratu bazen, epea heltzean iraungi egingo da eskubidea; lehenengo titularraren
bizitzari lotutakoa bada eskubidea, hura hiltzean, eskubidea iraungiko da,
nahiz eta eskuratzailea bizirik egon oraindik. Eskuratzailea hiltzen bada
lehenengo titularra baino lehen, bere oinordekoek jasoko dute eskubidea, baina
soilik lehenengo titularra hil arte. Bestalde, hipotekagarria da gozamen-
eskubidea, bai legezkoa (HLko 107.1 art.) baita borondatez eratutakoa ere (HLko
108.2 art.).


b) Betebeharrak


Titulu eratzaileak betebehar hauek molda ditzakeela jakinik (KZko 470. art.),
Kode Zibilak eraentza bat eskaintzen du subsidiarioki, KZko 491.-496.
artikuluetan:


1) Gozamen-eskubidedunak, gauzaren edukitza eskuratu baino lehen, INBENTARIO
bat egin beharko du, jabea edo honen legezko ordezkariak zitatu ostean. Ondasun
higikorrak tasatu beharko ditu eta higiezinen egoera deskribatu. Edozein
modutan egin daiteke inbentario hau, agiri publikoa edo pribatua erabiliz,
epaiketan ala epaiketatik kanpo. Ez bada kontrakorik ituntzen, inbentarioaren
gastuak gozamen-eskubidedunak ordaindu beharko ditu. Horrez gain, FIDANTZA bat
aurkeztu beharko du, bere betebeharrak bete egingo dituela adieraziz eta
bermatuz (KZko 491. art.). Hala ere, berme gisa, fidantza hautatu beharrean,
beste formula bat erabil daiteke, hipoteka, esaterako. Hala ere, legegileak,
zenbait suposamendutan, fidantza aurkezteko beharraz aske uzten du gozamen-
eskubideduna: La disposición contenida en el número 2º del precedente artículo
no es aplicable al vendedor o donante que se hubiere reservado el usufructo de
los bienes vendidos o donados, ni a los padres usufructuarios de los bienes de
los hijos, ni al cónyuge sobreviviente respecto de la cuota legal usufructuaria
si no contrajeren los padres o el cónyuge ulterior matrimonio.Saltzailea,
dohaintzagilea, gurasoak eta ezkontide alarguna salbuesten ditu, beraz,
legegileak, ondasunekin izan duten lotura edo/eta haien jarreran konfiantza
presumitzen duelako, alegia. Edozelan ere, izaera orokorrago batekin, KZko 493.
artikuluak edozein gozamen-eskubidedun inbentarioa egiteaz eta fidantza
aurkezteaz aske geratzeko aukera aurkezten du: El usufructuario, cualquiera que
sea el título del usufructo, podrá ser dispensado de la obligación de hacer
inventario o de prestar fianza, cuando de ello no resultare perjuicio para
nadie.Inbentarioa egitera eta fidantza ematera behartuta dagoen gozamen-
eskubidedunak betebehar hauek betetzen ez dituenerako jabeak har ditzakeen
neurriak aurkezten ditu Kode Zibilak 494, 495 eta 496. artikuluetan. Neurri
horiek ezberdinak dira. Esaterako: ondasun higiezinak administraziopean jarri,
ondasun higikorrak saldu, dirutan dauden kantitateak balio ziurretan inbertitu,
akzioak gordailuan jarri. Diruak eta akzioek sortzen duten legezko interesa
edo/eta irabaziak gozamen-eskubidedunarentzat izango dira, hori bai. Jabeak
administra ditzake ondasunok, baina hauetatik lortutakoa gozamen-eskubidedunari
eman egin beharko dio, era berean.


2) Gozamendunak, behin gauzen edukitza eskuratuta, gauza KONTSERBATUbeharko du,
eta gauza diligentziaz zaindu (KZko 497. art.). Betebehar hori diligentziaz
betetzen badu, gozamendunak ez du gauzak, erabilpen naturalagatik, jasandako
kalteengatik erantzungo (KZko 481. art.). Bestalde, gozamendunak jabea
INFORMATUbeharko du gauzak behar dituen konponketez, jabeak egin beharrekoak
badira (KZko 501. art.), eta hirugarren batek gauzari eragindako kalteez. Ohiko
konponketak, erabilpen naturalagatik sortzen direnak, gozamendunak ordaindu
beharko ditu (KZko 500. art.). Halaber, gozamena grabatzen duten ZERGAK
ORDAINDU beharko ditu gozamendunak (KZko 504. art.), baita gozamen-eskubidearen
defentsan sor daitezkeen gastuak ere (KZko 512. art.).


3.2.-Jabe soilaren egoera juridikoa


Gozamen-eskubidea iraungi bitartean, jabeak bere eskubidearen titulartasuna
berdin-berdin mantentzen du, gauza erabiltzeko eta gozatzeko ahalmena izan
ezik. Bi eskubideak gauza beraren gainekoak direnez, muga jartzen diote
elkarri. Horregatik, jabeak gauzaren forma eta izaera errespetatu beharko du,
gozamendunari inolako kalterik eragin gabe (KZko 489. art.). Jabeak gauza xeda
dezake, eskualdatu, beste eskubide erreal batekin grabatu (esaterako, zortasun
batekin, KZko 595. artikuluaren arabera), edo/eta hipotekatu (HLko 107.2 art.).
Gauza konpon eta hobe dezake, halaber, betiere konponketa eta hobekuntza horiek
gozamen-eskubidea murriztu edo kaltetzen ez badute (KZko 503. art.). Gauza
grabatzen duten zergak ordaindu beharko ditu (KZko 505. art.), baita ezohiko
konponketak ordaindu ere (KZko 501 eta 502. art.).


4.-Iraungitzea


KZko 513. artikulua arduratzen da gozamen-eskubidea iraungiarazten duten kausak
edo arrazoiak zerrendatzeaz: El usufructo se extingue: 1º. Por muerte del
usufructuario. 2º. Por expirar el plazo por que se constituyó, o cumplirse la
condición resolutoria consignada en el título constitutivo. 3º. Por la reunión
del usufructo y la propiedad en una misma persona. 4º. Por la renuncia del
usufructuario. 5º. Por la pérdida total de la cosa objeto del usufructo. 6º.
Por la resolución del derecho del constituyente. 7º. Por prescripción.Egileen
iritziz, hala ere, zerrenda hau ez da itxia. Badago zerrendan agertzen ez den
iraungitze-arrazoi gehiago. Banan-banan aztertuko dira, laburki bada ere:


   1. Gozamenduna hiltzea: esan bezala, normalean, gozamen-eskubidea
      gozamendunaren bizitzari lotuta agertzen da, eta hau hiltzean, iraungi
      egiten da. Hala ere, titulu eratzailean beste epe bat ager daiteke
      eskubidearen iraupenari dagokionez, gozamendunaren bizitza baino
      laburragoa edo luzeagoa. Heriotza-adierazpenak heriotzaren efektu berak
      dakartza. Gozamendunak bat baino gehiago badira, eta aldi berean gainera,
      azkena hiltzen denean iraungiko da eskubidea (KZko 521. art.). Pertsona
      juridikoa bada gozamenduna, hau iraungitzean gozamena ere iraungiko da,
      eta, bestela, gehienez, hogeita hamar urtera (KZko 515. art.).
   2. Epea edo baldintza iraungitzailea betetzea: gozamen-eskubidearen iraupena
      epe edo baldintza bati lotu bazaio, hauek betetzean, eskubidea iraungiko
      da. Gozamena titularraren bizitzari lotuta agertzen bada, eta gainera epe
      edo baldintza bati, gozamenduna hiltzean iraungi egingo da eskubidea,
      nahiz eta beste epe hori edo/eta baldintza bete ez; eta, halaber, nahiz
      eta gozamenduna hil ez, baldintza edo epea betetzen badira, iraungi
      egingo da eskubidea. Baina gozamena ez badago titularraren bizitzari
      lotuta, epea edo baldintza bakarrik hartuko dira kontuan eskubidearen
      iraungitzeari begira, KZko 781. artikuluak ezartzen dituen mugak
      errespetatuz, noski.
   3. Kontsolidazioa: pertsona berak jabetza-eskubidea eta gozamen-eskubidea
      eskuratzen dituenean, azken hau iraungi egingo da jabetza osoa indarrean
      baitago, eta zatitzeko beharra desagertuko da. Hau gerta daiteke jabe
      soilak bere titulartasuna gozamendunari eskualdatu diolako edo/eta
      gozamendunak bere eskubideari uko egin diolako.
   4. Gozamendunak eskubideari uko egitea: ezingo ditu uko egite honek
      hirugarrenen interesak kaltetu, beraz, erreszindigarria izango da
      hartzekodunen maulan eginikoa (KZko 1291. art.). Gozamen-eskubidea
      hipotekatuta badago, uko egiteak ez dio kalterik sortuko hartzekodunari.
   5. Jabearen eskubidea iraungitzea: jabearen eskubidea iraungitzen bada,
      gozamen-eskubidea, ondorioz, iraungi egingo da, hura behar baitu existitu
      ahal izateko. Hala ere, jabetza-eskubidea iraungitzearen arrazoia Jabetza
      Erregistroan inskribatua ez bazegoen, bertan agertzen zenarengan
      konfiantza agertu dutenek ez dute beren eskubidea galduko inskribatu
      badute (esaterako, maizterrak, zortasunak…).
   6. Preskripzioa: usukapioaren arauak aplikagarriak dira puntu honetan.
      Gozamendunak ez badu bere eskubidea egikaritzen, edukitzan beste
      norbaitek badu, denboraren poderioz titulartasuna eskura dezake eta hark,
      ondorioz, galdu.
   7. Gauza galtzea edo desagertzea: galera osoa bada, gozamen-eskubide osoa
      iraungitzen da. Galera partziala bada, gozamen-eskubideak mantentzen den
      zatian iraungo du. Gauza beste batengatik ordezkatzen bada, gozamena
      berriaren gainean ezarriko da, eta gauzak bere forma edo izaera aldatu
      egiten badu, gauza bera (KZko 517. art.). Desjabetu egiten badute jabea,
      gozamen-eskubidea kendu diotenaren ordez emandakoaren gainean ezarriko
      da, edo/eta kalte-ordainarekiko,jabeak aukeratuta(KZko 519. art.).
Arrazoi hauetariko bat ematen denean gozamen-eskubidea iraungi egiten da.
Gozamen-eskubidea jabe soilari bueltatzen zaio eta, hala, jabetza osoa
berreskuratzen du honek. Gozamenean zuen gauza itzuli beharko dio gozamendunak
jabeari (KZko 522. art.), baina edukitza erretenitu dezake jabeak zor dizkion
kantitateak kobratu arte. Erretentzio-eskubide horrek ez du esan nahi
eskubideak indarrean dirauela. Iraungi egin da baina edukitza mantentzen du,
gastuak kobratzearren, alegia. Jabeak eta gozamendunak gozamen-eskubideak,
indarrean egon den bitartean, sortu duen egoera juridikoa KITATUbeharko dute
(edozein edukitzarekin gertatzen den bezala), diru-kontuak egin beharko
dituzte, alegia, batak besteari zor diona ordaindu (KZko 500.II, 502, 505,
509.II, 511, 520. artikuluak aztertu). Fruitu pendienteei dagokienez, gogoratu
KZko 474. artikuluak zioena. Hobekuntzei dagokienez, KZko 487. artikuluak
xedatzen duena, halaber.


Azkenik, Kode Zibilak GOZAMEN BEREZIAK arautzen ditu zenbait artikulutan (467,
481, 482, 469, 476, 477, 478, 483, 485 eta 506. art.). Ez dira orain banan-
banan aztertuko. Kode Zibila bera eta bibliografía erabili daitezke hipotesi
hauek sakontzearren.




III.- ERABILTZEKO ESKUBIDEA ETA BIZTANTZEKO ESKUBIDEA


Bi eskubide erreal ezberdin dira erabiltzekoa eta biztantzekoa. Kode Zibilak,
hala ere, batera arautzen ditu, 523.-529. artikuluetan. Aipatutako
xedapenetatik 524. artikulua da bi eskubideen kontzeptuak definitzen dituena:
El_usoda derecho a percibir de los frutos de la cosa ajena los que basten a las
necesidades del usuario y de su familia, aunque ésta aumente.La_habitaciónda a
quien tiene este derecho la facultad de ocupar en una casa ajena las piezas
necesarias para sí y para las personas de su familia.


Eraentza juridiko bera eskaintzen die bi eskubideei Estatuko legegileak.
Erabiltzeko eskubidea eta biztantzekoa, familia bati zuzendutakoak direla argi
geratzen da 524. artikulua irakurtzean: erabiltzeko eskubidea beste baten gauza
batek sortzen dituen fruituak (edo batzuk bakarrik) jasotzean datza,
erabiltzaileak eta bere familiak dituen beharrak asetzera zuzendutakoa, alegia;
biztantzekoa, aldiz, beste baten etxea edo honen parte batzuk bizitzeko
erabiltzean datza, familia baten beharrizanak asetzera zuzendua, era berean.
Biztantzeko eskubideak ez du fruituak jasotzeko ahalmena aurreikusten, hala
ere, hori baita bien arteko ezberdintasuna. Beharrizanak familiaren egoeraren
arabera balioetsiko dira eta familia gisa ulertuko da normalean elkarrekin bizi
diren senitartekoen multzoa, ez bakarrik ezkontidea eta seme-alabak.
KZko 523. artikuluak argi uzten du eskubide honen edukia titulu eratzailean
nahi bezala ezar dezaketela aldeek, eta, subsidiarioki, KZko 524.-529.
artikuluek ezartzen dutena aplikatuko zaie. Azken xedapen hauek nahikoak ez
badira, gozamen-eskubidearen eraentza izango da aplikagarri (KZko 528. art.).
Izatez, erabiltzeko eta biztantzeko eskubideak gozamena eratzeko modu berberak
direla medio sor daitezke (KZko 468. art.): legea (ikus, 41/2003 Legeak KZko
822. artikuluari eman dion eduki berria, soilik biztantzeari buruz), inter
vivos edo mortis causa negozio bidez eta usukapioa dela medio. Iraungitze-
kausak ere berberak dira, KZko 529. artikuluaren arabera, xedapen honek beste
bat gehitzen duen arren: (…) y por abuso grave de la cosa y de la habitación.


Gozamen-eskubidearekin alderatuz, erabiltzeko eta biztantzeko eskubideak ezin
dira eskualdatu, ezta alokatu ere (KZko 525. art.). Hala ere, titulu
eratzailean eskualdagarriak direla erabaki dezakete aldeek; orduan, kontuan
hartuko diren beharrizanak ez dira bigarren familiarenak izango,
lehenengoarenak baizik (BERCOVITZ).


Bukatzeko, KZko 527. artikulua jabearen eta beste eskubidedunen arteko
funtzionamendu-arau zehatz batzuk ezartzen ditu, erabat xedagarriak,
printzipioz: Si el usuario consumiera todos los frutos de la cosa ajena, o el
que tuviere derecho de habitación ocupara toda la casa, estará obligado a los
gastos de cultivo, a los reparos ordinarios de conservación y al pago de las
contribuciones, del mismo modo que el usufructuario. Si sólo percibiera parte
de los frutos o habitara parte de la casa, no deberá contribuir con nada,
siempre que quede al propietario una parte de los frutos o aprovechamientos
bastantes para cubrir los gastos y las cargas. Si no fueren bastantes, suplirá
aquél lo que falte.




IV.-ZORTASUNAK


1.-Kontzeptua, ezaugarriak eta eratzea


Estatuko legegileak eraentza juridiko luzea eskaintzen die zortasunei, Kode
Zibileko 530.-604. artikuluak, hain zuzen ere. Zortasunen kontzeptuari buruzko
lehenengo hurbilpena KZko 530.I artikuluak eskaintzen du: La servidumbre es un
gravamen impuesto sobre un inmueble en beneficio de otro perteneciente a
distinto dueño. El inmueble a cuyo favor está constituida la servidumbre, se
llama predio dominante; el que la sufre, predio sirviente.Definizio hau labur
geratzen da, hala ere. Xedapen honek zortasun garrantzitsuenak zein diren
azaltzen du, hots, ONIBAR-ZORTASUNAK (servidumbres prediales), hiri- edo landa-
onibar bat grabatu egiten dutenak beste onibar baten jabearen probetxurako.
Baina badaude ZORTASUN PERTSONALAK ere, onibar batekiko, pertsona baten edo
batzuen alde ezar daitezkeenak, alegia, ez beste onibar baten probetxurako.
Horregatik, KZko 530. artikuluak eskaintzen duen deskribapena 531. artikuluak
xedatzen duenarekin osatu behar da: También pueden establecerse servidumbre en
provecho de una o más personas, o de una comunidad, a quienes no pertenezca la
finca gravada.Orobat, zortasuna eskubide erreal mugatu bat dela esan daiteke,
zeinaren bidez, onibar-zortasuna bada, onibar baten jabeak, zortasun-eskubide
errealaren titularra den beste onibar baten jabeari berea erabiltzen utzi behar
dion (beste nonbaitera igarotzeko, ura hartzeko, animaliak toki batetik bestera
zeharkatzeko…), era mugatu batean bada ere. Horregatik, zortasunarekin
grabatuta dagoen onibarrari ZERBITZARIA deitzen zaio, eta zortasun-eskubide
errealaren titularrak duenari onibar NAGUSIA. Gerta daiteke, hala ere,
erabilpen hori beharrezkoa ez izatea, eta zortasunak ‘zerbitzaria’ zerbait
egitera edo ez egitera behartzea, alegia. Eraentza juridikoari dagokionez, hala
ere, bereiztu behar ditugu onibar-zortasunak eta zortasun pertsonalak. Atal
honek onibar-zortasunei buruzko aipamen orokorrak aztertzen jarraituko du,
orokorrenak baitira, eta hurrengo atalean zortasun motak aztertzean, aipamen
batzuk egingo dira zortasun pertsonalei buruz.


Onibar-zortasunek, beraz, pertsona batek onibar batekiko duen jabetza-eskubidea
grabatzen dute, beste onibar baten jabearen alde, alegia. Bi onibar daude, esan
bezala: ‘nagusia’, zortasun-eskubide errealaren titularrarena dena, eta
‘zerbitzaria’, zortasun-eskubidearekin grabatuta dagoena. Zortasunak jabetza-
eskubidea mugatzen duenez, EAGren epaiek maiz adierazi dute zentzu hertsian
interpretatu beharko direla eskubide erreal honek titularrari eskaintzen
dizkion ahalmenak [1965-10-8, 1970-9-30, 1993-2-27, 1997-2-24, 2001-11-21 eta
2002-7-19 epaiak, besteak beste]. Horregatik, zortasuna existitzen dela hala
adierazten duenak frogatu beharko du, ez eskubidearekin grabatua dagoenak.


Zortasunaren funtsa, finean, ERABILPEN bat eskaintzean da. Onibar baten jabeak
beste onibar bat erabili behar du eta horregatik eratzen dira zortasunak,
erabilpen hori ahalbidetu eta bermatzeko, erga omnes eraginkortasunarekin.
Erabilpen hori aldi baterakoa izan daiteke, epe bati lotutakoa, beraz, edo/eta
baldintzapean ezar liteke. Erabilpena etorkizun batean ager daiteke, ez du
zertan momentuan existitu. Halaber, zortasuna, onibarrari lotuta geratzen dela
aipatu behar da, karga erreal bat bailitzan. Izan ere, onibar ‘zerbitzariaren’
jabeak berau eskualdatuko balu, eskuratzaileak zortasuna jasan beharko luke,
onibarrari lotutako eskubidea baita, ez jabeari galda dakiokeen jarrera soilik,
alegia (KZko 534. art.). Eta onibar ‘zerbitzaria’ zati ezberdinetan banatuko
balitz, jabetza hainbat pertsonaren artean banatuz baita, zati bakoitzak
zortasuna jasan beharko luke dagokion neurrian (KZko 535.I art.). Baina onibar
‘nagusia’ bada banatzen dena, ordea, zati bakoitzaren jabeak zortasun osoa
erabili ahal izango du, onibar ‘zerbitzariari’ inolako kalterik eragin gabe,
noski (KZko 535.II art.).


Zortasunak eratzeko moduei erreparatuz, legezkoak eta borondatezkoak bereiztu
behar dira. Lehenengoak, zortasun motak aztertzean ikusiko den bezala, legeak
edo/eta erabaki judizialek sortarazten dituzte; bigarrenak, ordea, aldeen
borondateak eratzen ditu, negozio juridiko bat dela medio, inter vivos edo
mortis causa, alegia. Zortasuna eratzen duen negozioa doakoa edo kostubidezkoa
izan daiteke, halaber. Zortasun positiboak direnean eta negozio bidez sortu
direnean, tituluaz gain jakina da tradizioa ere beharrezkoa izango dela
titularrak eskubide erreala eskuratzeko. Gainera, erga omnes eraginkortasuna
izan dezaten Jabetza Erregistroan inskribatu beharko dira. Usukapio bidez ere
eskura daitezke zortasunen titulartasunak, KZko 537.-540. artikuluetan ezartzen
diren ukanbeharrak bete ondoren. Azkenik, badago KZko 541. artikuluan
zortasunak eratzeko beste era bat, bistako zeinuaren bidez, alegia: La
existencia de un signo aparente de servidumbre entre dos fincas, establecido
por el propietario de ambas, se considerará, si se enajenare una, como título
para que la servidumbre continúe activa y pasivamente, a no ser que, al tiempo
de separarse la propiedad de las dos fincas, se exprese lo contrario en el
título de enajenación de cualquiera de ellas, o se haga desaparecer aquel signo
antes del otorgamiento de la escritura.Bistako zeinua, beraz, eratze-titulu
gisa kontsideratuko da hipotesi horretan, kontrakorik adierazten ez bada
bietako onibar bat eskualdatzean.


2.-Motak


Zortasunen artean hainbat mota bereiz daitezke:


1.-Onibar-zortasunak eta zortasun pertsonalak: atzerago esan bezala, onibar-
zortasunek bi onibarren arteko harreman juridiko-erreala ezartzen dute, onibar
‘zerbitzaria’ grabatuta geratzen baita onibar ‘nagusiaren’ alde (KZko 530.I
art.). Zortasun pertsonalak, aldiz, onibar bat grabatzen du, baina eskubide
errealaren titularra ez da beste onibar baten jabea, pertsona bat edo talde bat
baizik [adib.: pertsona batek edo talde batek egurra edo belarra jaso dezake
onibar ‘zerbitzaritik’, KZko 603 eta 604. artikuluen arabera].


Kode Zibilak ez du eraentza zehatzik ezartzen zortasun hauekiko. Titulu
eratzailean erabakitakoa aplikatuko da, lehentasunez, eta ezartzen ez
denarekiko, bateragarria den neurrian, onibar-zortasunentzat legegileak
aurreikusten duena aplikatuko zaie. Iraupenari dagokionez, beste ezer ez bada
esaten, zortasunaren titularra hil bitartean iraungo du eskubideak, eta
pertsona bat baino gehiago badira eskubidedunak, azkena hil arte, alegia.


Kode Zibilak bi xedapen erabiltzen ditu zortasun pertsonalen hipotesi bi
deskribatzeko, alegia: El dueño de terrenos gravados con la servidumbre de
pastos podrá redimir esta carga mediante el pago de su valor a los que tengan
derecho a la servidumbre. A falta de convenio, se fijará el capital para la
redención sobre la base del 4 por 100 del valor anual de los pastos, regulado
por tasación pericial(KZko 603. art.); Lo dispuesto en el artículo anterior es
aplicable a las servidumbres establecidas para el aprovechamiento de leñas y
demás productos de los montes de propiedad particular(KZko 604. art.). Bi
kasuetan, pertsona batek edo batzuek onibar batetik BELARRA edo EGURRA
jasotzeko eskubide erreala dute haien alde. Xedapenek aukera ematen diote
eskubidearekin grabatuta dagoen onibarraren jabeari, karga dirutan ordaintzeko,
akordioz, edo, akordio faltan, peritu baten tasazioa dela medio. Aukera hori
gauzatuz gero, eskubidea iraungi egingo da, jada dirutan ordaindu baitzaie
onuradunei. Jabetza Erregistroan inskriba daitezke eta, beraz, eskualdagarriak
izango dira (HLko 107.5 art.).


Zortasun pertsonalak lirateke, halaber, KZko 555 eta 556. artikuluetan arautzen
diren suposamenduak: Las servidumbres forzosas de saca de agua y de abrevadero
solamente podrán imponerse por causa de utilidad pública a favor de alguna
población o caserío, previa la correspondiente indemnización(KZko 555. art.);
Las servidumbres de saca de agua y de abrevadero llevan consigo la obligación
en los predios sirvientes de dar paso a personas y ganados hasta el punto donde
hayan de utilizarse aquéllas, debiendo ser extensiva a este servicio la
indemnización(KZko 556. art.). Pertsona batek edo batzuk onibar zerbitzaritik
URA ateratzeko edo/eta bertan euren animaliek ura edateko duten eskubideari
buruz ari dira bi xedapenok.


Bukatzeko, aipatu beharra dago zortasun pertsonalak borondatez sor ditzaketela
aldeek (KZko 594. art.), eta horregatik mota askotakoak izan daitezkeela.
Esaterako, BALKOIA ERABILTZEKOA (prozesioak edo desfileak ikustearren) edo
ESERLEKUA ERABILTZEKOA (antzoki baten eserleku zehatz bat erabiltzeko
eskubidea).


2.-Etengabeko zortasunak eta etenkako zortasunak(servidumbres continuas y
discontinuas): etengabeko zortasunak eskubidedunaren parte hartzerik gabe
jarraian erabil daitezkeenak dira (adib.: onibar ‘zerbitzarian’ dagoen
eraikinaren altuera ez igotzea, edo KZko 551. artikuluak xedatzen duen ubide-
zortasuna). Etenkakoak, ordea, denbora-tarte baterako erabiltzen direnak dira,
eskubidedunaren jarrera batean oinarri dutenak (adib.: bide-zortasuna). KZko
532.I eta II. artikuluetan deskribatzen dira bi hipotesiak.


3.-Bistako zortasuna eta bistan ez dagoen zortasuna(servidumbres aparentes y no
aparentes): KZko 532.IV artikuluaren arabera, bistako zortasunak dira nolabait
seinaleztatuak daudenak, kanpotik ikus daitezkeenak, begi-bistakoak direnak
seinale batek hala diolako (adib.: bide-zortasuna onibar batetik bestera doan
bideak adierazten du). Ez da beharrezkoa seinale horrek zehazki zortasunaren
edukia zein den adieraztea. Edozein ikur edo zeinu izan daiteke hirugarrenei
zortasunaren existentzia aditzera ematen diena. Hori bai, zeinuak ezin du aldi
baterakoa izan, konstantea baizik. KZko 561. artikuluak xedatzen duen ubide-
zortasuna, esaterako, bistakoa kontsideratua izan da. Bistakoa ez den
zortasuna, aldiz, kanpo-zeinurik ez duena litzateke, adibidez, onibar
‘zerbitzarian’ dagoen eraikinaren altuera ez igotzekoa. Ezberdintasun honek
ondorio praktikoak dakartza usukapioari begira (KZko 539. art.), soilik eskura
baitaitezke preskripzio bidez etengabeko eta bistako zortasunak.


4.-Zortasun positiboak eta negatiboak: KZko 533. artikuluaren arabera, zortasun
positiboak dira onibar ‘zerbitzariaren’ jabea jarrera bat egitera edo ordura
arte egiten zuen bat bukatzera behartzen dutenak (adib.: onibar ‘nagusiaren’
jabeari zure onibarretik igarotzea ahalbidetzea). Negatiboek, aldiz, onibar
‘zerbitzariaren’ jabea zerbait ez egitera behartzen dute (adib.: eraikinari
altuera ez igotzea). Batzuetan, bien arteko bereizketa ez da batere erraza eta
jurisprudentzia aberatsa dago gaiari buruz.


5.-Borondatezko zortasunak eta legezko zortasunak: KZko 536. artikuluaren
arabera, borondatezko zortasunak aldeek, negozio juridiko bat dela medio,
sortzen dituzte eta legezkoak legeak edo/eta erabaki judizialek ezartzen
dituzte. Legezko zortasunak derrigorrezkoak ere deitu izan dira, ez baitago
jabeen borondatearen menpe haiek eratzea edo iraungitzea. Legeak edo erabaki
judizialek hala agintzen dute eta onibar ‘zerbitzariaren’ jabeak ezin du
ezezkorik eman. Hauen adibide dira, besteak beste, Kode Zibilaren esparruan:
ubide-zortasuna, bide-zortasuna, ura ateratzekoa, mehelina (nahiz eta azken
kasu hau ondasun-erkidegotik hurbilago dagoen) eta argi eta bista zortasunak.


Derrigorrezko zortasunek (KZko 549.-593. art.), hala kalifikatuak izan
direnean, eskubidea ematen diete interesatuei berau eratzea eskatzeko.
Normalean, legeak edo erabaki judizialek zortasun bat eratzeko eskubidea
aitortzen dutenean –onibar ‘zerbitzariari’ dagokionez betebehar ukaezina izango
dena-, normalean, akordioz eratuko dute aldeek, ezin baita ezezkorik eman.
Batzuetan, aldiz, legeak eratzen du zuzenean zortasuna (KZko 552. art.).
Akordioak ezartzen ez duena betetzeko Kode Zibilak jasotzen duen araudia
aplikatuko zaie, nahiz eta kasu askotan arau administratiboen eremuan erortzen
diren zortasunok. Era berean, gogoratu beharra dago, zortasunak, onibar bat
beste batekin legez ‘lotzea’, ez direla auzo-harremanekin nahastu behar, hauek
obligaziozko betebeharrak baitira legez jabetza-eskubidea nolabait mugatzen
dutenak kolektibo baten elkarbizitza babestearren.


3.-Edukia


Aldeek ahalmen handia dute zortasunaren edukia nahi bezala antolatzeko. Haiek
ezarritakoak hutsuneak balitu, Kode Zibilak jasotzen duen araudia aplikatuko
litzateke supletorioki, aldeek sortutako zortasunarekin bateragarria den
heinean, alegia. Usukapioz eskuratu badu edukitzaileak zortasunaren
titulartasuna, edukitza-egoerak finkatzen zuen edukia izango du eskubideak, eta
bistako zeinuaren bidez eratu bada, zeinuak adierazten duen edukia izango du
(KZko 598. art.). Kontuan hartu behar den muga bakarra hauxe da: zortasunak
ezin du jabetza-eskubidea guztiz hustu; zortasunak beste batena den onibarra
grabatuz erabilpen zehatz eta partzial bati begira eratzen diren eskubide
errealak dira, jabetza funtzionalki eta zati batean grabatzen dutenak, alegia.
Hirigintza arloan eta ingurumena babesteko indarrean dagoen araudia ere
errespetatu beharko dute zortasunok, aldeen askatasuna argi mugatzen baitute
arauok zortasunak eratzeko orduan.


Ondoren, aldeen eskubideak eta betebeharrak aztertuko dira:


   1. Onibar ‘nagusiaren’ jabeari dagozkion eskubideak eta betebeharrak:
      eskubide eta betebehar hauek zortasunaren eratze-tituluan ezarriak
      daudenak izango dira, edo/eta zeinuak edo edukitza-egoerak finkatzen
      dituenak. Gainera, zortasunaren objektuaren edo edukiaren araberakoak ere
      izango dira. Oro har, zortasunaren titularrak, zortasuna dagokion bezala
      gozatzeko, ahalmen guztiak galda diezazkioke onibar ‘zerbitzariaren’
      jabeari (KZko 542. art.). Kontrara, zortasunaren titularrak bere
      eskubidea egikaritu beharko du onibar ‘zerbitzariaren’ jabeari kalterik
      eragin gabe (civiliter, KZko 565. art.), fede onez eta eskubideaz abusatu
      barik. Gainera, eskubidearen titularrak bere kontura zortasunak behar
      dituen konponketak egiteko ahalmena izango du, betiere zortasuna bera eta
      onibar ‘zerbitzaria’ kaltetzen ez baditu (KZko 543. art.). Ados daiteke
      onibar ‘zerbitzariaren’ jabearen kontura izatea aipatu konponketak.
      Hipotesi honetan, betebehar honetaz aske geratuko da onibar
      ‘zerbitzariaren’ jabea, onibarra abandonatuz gero (KZko 599. art.).
   2. Onibar ‘zerbitzariaren’ jabeari dagozkion eskubideak eta betebeharrak:
      zortasunak positiboak badira, honek zerbait egiten utzi behar dio
      zortasunaren titularrari (bide-zortasunean, esaterako) edo berak zerbait
      egin behar du haren eskubidea asetzeko; negatiboetan, aldiz, zerbait
      egiteari utzi egin behar dio derrigorrez zortasunaren titularrak
      eskubidea egikari dezan. Orobat, KZko 545.I artikuluak fede ona galdatzen
      dio onibar ‘zerbitzariaren’ jabeari, zortasunaren titularrak eskubidea
      lasai asko goza dezan. Hori bai, zortasunak nolabaiteko onura badakarkio
      onibar ‘zerbitzariaren’ jabeari, honek konponketen gastuetan parte
      hartzeko beharra izango du. Onibar zati hori abandonatuz gero betebehar
      horretaz aske geratuko litzateke, hala ere. Eskubidearen titularrak berau
      egikaritzean onibar ‘zerbitzariaren’ jabetza-eskubidea gehiegi mugatzen
      badu, honek badu zortasuna egikaritzeko era alda dadila judizialki
      galdatzeko aukera (KZko 545.II art.). Izan ere, zortasunen edukia edo
      beroiek egikaritzeko ere alda daitekeela kontuan hartu behar da, bai
      inguruabarrak aldatu direlako, baita aldeek hala adosten dutelako ere.


4.-Iraungitzea


KZko 546. artikuluak zerrendatzen ditu zortasunak iraungitzeko kausak:


   1. Kontsolidatzen direlako bi onibarren jabetza pertsona bakar baten,
      betiere hirugarren eskubideak kaltetuak ateratzen ez badira, noski. Hala
      balitz, zortasuna ez litzateke kontsolidazioz iraungiko.
   2. Hogei urtez ez bada zortasuna erabili, erabiltzeari utzi zitzaion
      egunetik zenbatuta, zortasuna etenkakoa bada, eta erabilpenaren aurkako
      egintza burutu zenetik zenbatuta, zortasuna etengabea denean. Onibar
      ‘nagusiaren’ gozamen-eskubidedunak edo maizterrak erabiltzeak epe hura
      etengo luke.
   3. Usukapioz, beste edukitzaile batek eskuratzen duenean zortasunaren
      titulartasuna.
   4. Onibarren aldaketa fisikoek zein juridikoek ezinezko bihurtzen badute
      zortasunaren egikaritza. Onibarrak bueltatuko balira lehengo egoerara,
      zortasuna indarrean jarriko litzateke berriz, betiere lehen aipatutako
      hogei urteko epea igaro ez bada.
   5. Zortasunari ezarri zaion epea edo baldintza betetzean.
   6. Onibar ‘nagusiaren’ jabearen errenuntzia dela medio, betiere hirugarrenen
      eskubideak kaltetzen ez badira.
   7. Negozio juridiko azkentzailearen bidez, bi onibarren jabeen artean
      egiletsitakoa.
   8. Negozio juridiko eratzailearen baliogabetasuna dela medio.






V.-ZENTSUAK


Zentsua nahiko zaharkitua geratu den eskubide erreala da, ondasun higiezinen
gainean mendeetan zehar ezarri ohi izan den eskubidea, alegia. Gutxi batzuk
geratzen dira, egun, indarrean, Espainiako Estatuan; batez ere Katalunian
kokatzen dira geratzen diren apurrak. Gaur egun zentsuek betetzen zuten
funtzioa hurrengo irakasgaian jorratuko diren berme-eskubide errealek betetzen
dute; beraz, laburki aztertuko da Kode Zibilak zentsuei eskaintzen dien
eraentza juridikoa (KZko 1604.-1664. art.).


Zentsuaren kontzeptua deskribatzen duen xedapena KZko 1604. artikulua da: Se
constituye el censo cuandose_sujetan_algunos_bienes_inmueblesal pago de un
canon o rédito anual en retribución de un capital que se recibe en dinero, o
del dominio pleno o menos pleno que se transmite de los mismos bienes.Bi
protagonista biltzen dira eskubide erreal mugatu honetan ere: ZENTSUALISTA
(censualista) eta ZENTSUDUNA(censatario). Zentsualistak zentsudunari kapital
bat edo ondasun higiezin baten jabetza osoa edo soila transmititzen dio.
Zentsudunak ordaindu egin behar dio zentsualistari kapital edo ondasun horren
balioa. Ordainketa KANON baten bidez burutzen da, urtero-urtero zentsudunak
zentsualistari ordaindu behar diona. Eta ordainketa hori urtero egingo dela
bermatzeko, zentsualistak zentsudunak jabetzan duen ondasun higiezinarekiko
eskubide erreal bat du. Eskubide honek zentsudunaren jabetza-eskubidea grabatu
eta mugatu egiten du zentsualistaren alde, honek urtero kanon bat jasotzeko
eskubidea baitu. Zentsudunaren ondasun higiezina kanon hori ordaintzera lotua
dago, zentsua karga erreal bat baita. Zentsudunak ordaintzen ez badu,
zentsualistak, zentsu-eskubide errealaren titularra den heinean, eskubide
horrekin grabatuta dagoen ondasun higiezina sal lezake erremate publikoan,
hortik ateratzen den diruarekin bere kreditua asetzeko. Egun, hipotekak
betetzen duen funtzio bera betetzen zuen garai baten zentsuak, beraz.


Zentsua hiru motatakoa izan daiteke:


   1. Enfiteusi-zentsua. KZko 1605. artikuluak definitzen du: Es enfitéutico el
      censo cuando una persona cede a otra el dominio útil de una finca,
      reservándose el directo y el derecho a percibir del enfiteuta una pensión
      anual en reconocimiento de este mismo dominio.Suposamendu honetan,
      zentsualista jabetza soilarekin edo zuzenarekin geratzen da eta
      zentsudunari jabetza ‘erabilgarria’ transmititzen dio; honen truke kanon
      bat jasotzeko eskubidea eskuratzen du, eta ondasun higiezina kanon horren
      ordainketari lotzen zaio. Enfiteusiaren zentsu-izaera eztabaidatua izan
      da, egile askok jabetza-eskubidea bitan zatitzea besterik ez dela
      baiteritzote.
   2. Kontsignazio-zentsua. KZko 1606. artikuluak deskribatzen du hipotesia: Es
      consignativo el censo, cuando el censatario impone sobre un inmueble de
      su propiedad el gravamen del canon o pensión que se obliga a pagar al
      censualista por el capital que de éste recibe en dinero.Suposamendu
      honetan, zentsudunak kapital bat jaso du zentsualistaren eskutik.
      Kapitala urteroko kanonaren bidez itzuliko diola bermatzeko,
      zentsudunarena den ondasun higiezin bat zentsuarekin grabatzen da
      zentsualistaren alde.
   3. Erreserba-zentsua. KZko 1607. artikuluak definitzen du suposamendua: Es
      reservativo el censo, cuando una persona cede a otra el pleno dominio de
      un inmueble, reservándose el derecho a percibir sobre el mismo inmueble
      una pensión anual que deba pagar el censatario.Kasu honetan,
      zentsualistak ondasun higiezin baten jabetza transmititu egiten dio
      zentsudunari eta ordainez, zentsudunak kanon bat ordaindu behar dio
      urtero. Berme gisa, zentsudunak jaso duen ondasun higiezin bera grabatu
      egiten da zentsualistaren aldeko eskubide erreal mugatu batekin.


Zentsuen ezaugarriei erreparatuz, hauek zerrendatuko dira:


1.-BETIKOTASUNA (perpetuidad): KZko 1608. artikuluak aurreikusten du ezaugarri
hau: Es de la naturaleza del censo que la cesión del capital o de la cosa
inmueble sea perpetua o por tiempo indefinido; sin embargo, el censatario podrá
redimir el censo a su voluntad aunque se pacte lo contrario; siendo esta
disposición aplicable a los censos que hoy existen. Puede, no obstante,
pactarse que la redención del censo no tenga lugar durante la vida del
censualista o de una persona determinada, o que no pueda redimirse en cierto
número de años, que no excederá de veinte en el consignativo, ni de sesenta en
el reservativo y enfitéutico.Printzipoz, beraz, kapitala edo ondasun higiezina
betiko eskualdatzen dio zentsualistak zentsudunari. Hala ere, nahiz eta
kontrakoa itundu, zentsudunak bere ondasun higiezina grabatzen duen eskubide
erreala edo karga ASKA dezake (redimir) zentsualistari zor diona ordainduz.
Itun daiteke, halaber, askatze hori epe baten barruan ez egitea, betiere hogei
urteko epea gainditzen ez badu kontsignazio-zentsua denean, edo hirurogei
urtekoa, enfiteusi- edo erreserba-zentsua denean. Askatze horri dagokionez,
KZko 1609.-1612. artikuluak hartu beharko dira kontuan.
2.-ZATIEZINTASUNA: printzipioz, zentsuarekin grabatuta dagoen onibarra ezin da
pertsona ezberdinen artean banatu zentsualistaren baimenik gabe, hau kanonaren
hartzekoduna den heinean. Hala xedatzen du, izatez, KZko 1618. artikuluak: No
pueden dividirse entre dos o más personas las fincas gravadas con censo sin el
consentimiento expreso del censualista, aunque se adquieran a título de
herencia. Cuando el censualista permita la división, se designará con su
consentimiento la parte del censo con que quedará gravada cada porción,
constituyéndose tantos censos distintos cuantas sean las porciones en que se
divida la finca.Zatiezina da onibarra eta zentsua, printzipioz, baina hala
baimentzen badu zentsualistak, hainbat zentsu sortuko dira, bat zati
bakoitzeko, zentsudunak zentsualistari zor dion kanonaren ordainketa
bermatzearren, alegia. Kodeak ez du ezer ere esaten, ordea, kanonaren
zatiketari buruz.


3.-ESKUALDAGARRITASUNA: zentsua, eskubide erreal mugatua den heinean, eskualda
daiteke. Zentsualistak beste bati transmiti diezaioke berea den eskubidea,
beraz. Hala xedatzen du KZko 1617. artikuluak.


Zentsua ERATZEKO MODUEI dagokienez, bestalde, inter vivos negozio juridikoa da
berau ezartzeko era naturala, Kode Zibilak kontratuen araudian kokatzen baitu
zentsua. Hala ere, mortis causa negozio bidez kontsignazio-zentsua ere era
daiteke. Formari dagokionez, enfiteusi-zentsua kenduta, eskritura publiko baten
egiletsi behar baita, besteei dagokienez, forma askea da (KZko 1278. art.).
Hori bai, onibarraren balioa argi eta garbi finkatu beharko da, baita
kanonarena ere.


Halaber, KANONaren ordainketari dagokionez, argi dago zentsualistak
zentsudunari egindako eskualdaketaren truke honek hari urtero zor dion
kantitatea dela. Eta, hain justuki, kanona ordaintzea da zentsu-eskubide
errealak bermatzen duena, karga erreal gisa. Horregatik, zentsudunak beste bati
transmitituko balio grabatutako onibarra, honek kargarekin jasoko luke, karga
ondasun higiezinari loturik agertzen baita. Kanona dirutan edo onibarrak ematen
dituen fruituekin ordain daiteke [zentsualistak zentsudunari emandako onibarrak
sor ditzake fruituak edo beste batek, KZko 1613, 1630, 1657 eta 1663.
artikuluak aztertuta ondoriozta daitekeen bezala], eta zentsua eratzean finkatu
behar dute argi eta garbi aldeek. Ordaintzeko era, tokia eta data aldeek
finkatuko dute, halaber, eta ez badute ezer esaten, KZko 1614 eta 1615.
artikuluek ezartzen dituzten arauak aplikatuko zaizkie. Onibarra grabatzen
duten zergak, printzipioz, zentsudunak ordaindu behar ditu, baina
zentsualistari dagozkionak ere ordaintzen baditu hark, urteroko kantitatetik
deskontatu beharko da (KZko 1622. art.).


Zentsudunak kanona ordaintzen ez badu, jakina da, karga errealak ematen dion
bermea dela medio, zentsualistak AKZIO ERREALA izango duela bere aldeko zentsu
eskubidearekin grabatutako onibarraren aurka: erremate publikoan saldu ahal
izango du eta ateratzen duen diruarekin dagokiona hartu. Hala adierazten du,
izatez, KZko 1623. artikuluak: Los censos producen acción real sobre la finca
gravada. Además de la acción real podrá el censualista ejercitar la personal
para el pago de las pensiones atrasadas, y de los daños e intereses cuando
hubiere lugar a ello.Akzio errealaz gain, beraz, zentsualistak zentsudunaren
kontra AKZIO PERTSONALA ere izango du zor dizkion kantitateak kobratzera
bideratutako epaia lortzeko, alegia. Bi akzioak balio dute, halaber,
atzeratutako pentsioak kobratzeko. Gainera, zentsu-eskubide errealak ez du KZko
1911. artikuluak ezartzen duen erantzukizun unibertsala baztertzen.
Hartzekoduna, hots, zentsualista, onibar grabatuaren kontra joan daiteke, baina
hau nahikoa ez balitz, zentsudunaren beste ondasun guztien kontra ere aritu
daiteke bere kreditua kobratzeko, beste edozein zordunari dagokion bezala.
Zentsudunak beste bati transmititu badio onibar grabatua, hartzekodunak ez du
jada akzio pertsonala tarteratzeko aukerarik izango zentsudun berriaren kontra,
bera ez baita zorduna. Akzio erreala erabili ahal izango du soilik.


Zentsua IRAUNGIegiten da, bukatzeko, arrazoi hauengatik:


   1. LIBRATZEA (redención): zentsuduna kargaz aske geratuko da, kolpe batez
      zentsualistak transmititu zion kapitala edo ondasun higiezina honi
      itzultzen badio. Urtebeteko aurrerapenarekin abisatu beharko dio
      zentsudunak zentsualistari kargaz askatzeko intentzioaz, edo urteko
      kanona aurrera diezaioke.
   2. PRESKRIPZIO AZKENTZAILEA:azken pentsioa ordaindu zenetik hogeita hamar
      urte pasatu badira, eta zentsualistak ez badu ordainketa galdatu, kanona
      ordaintzeko beharra iraungi egingo da eta, ondorioz, zentsua ere bai.
   3. ONIBARRA ERABAT GALTZEA EDO ERABILTEZINA BILAKATZEA: erabatekoak izan
      behar du galera edo erabiltzeko ezintasuna. Partziala bada, hala ere,
      zentsudunari kargaz libratzeko aukera emango zaio, onibarra abandonatuz
      gero. Galera edo erabiltzeko ezintasuna zentsudunaren erruz eman bada,
      honek eragindako kalteak ordaindu beharko dizkio zentsualistari.
   4. DESJABETZEA: desjabetze baten ondorioz Administrazioak onibarra kendu
      egiten badio zentsudunari kalte-ordain baten truke, zentsua onibarretik
      desagertuko da, baina kalte-ordaina grabatuko du, kanona eta atzeratutako
      pentsioak kobratu arte.




VI.-AZALERA-ESKUBIDEA(derecho de superficie)


Azalera-eskubidea gozamen-eskubide erreal mugatu bat da, eta bere titularrari
beste batena den lurzoru batean landatzeko edo eraikitzeko ahalmena ematen dio.
Jabetza, orduan, banatu egiten da: lurraren jabea bat da eta lur horretan
eraikitzen edo landatzen denaren jabea, beste bat (hiri-lurra bada, eraikina;
landa-lurra bada, landatutakoa edo ereindakoa). KZko 358. artikuluak ezartzen
duen superficies solo ceditprintzipioa aurkatzen duen eskubidea da, beraz, ez
baita lurraren jabea bertan eraikiko edo landatuko denaren jabe egingo, alegia.
Azalera-eskubidea, hala ere, aurretik lurzoru horretan eraikita edo landatua
dagoenaren gainean ezar daiteke, ez du zertan eraikin edo soro berria izan,
derrigorrez.


Eskubide erreal honek duen konplexutasuna aplikagarri zaion eraentza juridikoan
datza; izan ere, Zuzenbide Zibilaren eta Administrazio Zuzenbidearen eremuan
erortzen baita eta, beraz, azalera-eskubidea aurreikusten duten lege testuak
bat baino gehiago dira: Kode Zibila, Hipoteka Legea, Hipoteka Erregelamendua
eta Lurzoruari buruzko 8/2007 Legea.


Kode Zibilaren eremuan, 1655. artikulua hartu behar da kontuan: Los foros y
cualesquieraotros_gravámenes_de_naturaleza_análogaque se establezcan desde la
promulgación de este Código, cuando sean por tiempo indefinido, se regirán por
las disposiciones establecidas para el censo enfitéutico en la sección que
precede. Si fueran temporales o por tiempo limitado, se estimarán como
arrendamientos y se regirán por las disposiciones relativas a este
contrato.Jurisprudentziak behin eta berriz adierazi du azalera-eskubidea
zentsuen tankerako karga bat dela, enfiteusi-zentsuarekin antzekotasun handiak
baititu. Gogoratu beharra dago, enfiteusian lurraren jabetza nolabait banatu
egiten dela zentsualista eta zentsudunaren artean, eta azalera-eskubidean ere
hori gertatzen da: bat da lurraren jabea eta bestea, honen gainean eraikitako
eta landatutakoaren jabea, alegia. Horregatik dio Kodeak, epe bati lotuta
agertzen ez bada azalera-eskubidea, honi enfiteusiari dagozkion arauak
aplikatuko zaizkiola, eta, aldiz, denbora bati lotuta eratzen badira,
errentamendu-kontratu gisa hartuko dela. Beraz, enfiteusiaren arauak aplikatuko
bazaizkio azalera-eskubideari, honen titularrak urtero kanon bat ordaindu
beharko dio lurraren jabeari, kanon horren ordainketa-eskubideak berak
bermatuko baitu. Titularrak ez badu kanona ordaintzen, lurraren jabea
eraikitakoaren edo landatutakoaren jabe bihurtuko da.


Figura hau Kode Zibilean hilik dagoela aitortu beharra dago, baina
Administrazio Zuzenbidearen eremuan, hirigintzari dagokionez, zehazki,
indarberritu dela ere kontuan hartu behar da, lurren jabeen, sustatzaileen eta
eraikitzaileen arteko akordioak direla eta. Hemen ez da arlo hori landuko eta
Administrazio Zuzenbideari egiten zaio erremisio zuzena, batez ere, 8/2007ko
Lurzoruaren Legeak eskaintzen duen araudiari, alegia.




VII.- AZPI-ERAIKUNTZA ETA GAIN-ERAIKUNTZA ESKUBIDEAK (derechos de vuelo y
subsuelo)


Azalera-eskubidearen espezie gisa hartuak izan dira. Eskubide hauen titularrak
beste batena den lurraren azpian eraikitzeko ahalmena izango du (azpi-
eraikuntza) edo/eta lurraren azaleran eraikita dagoen eraikin baten altuera
igotzeko ahalmena (gain-eraikuntza). Gozamen-eskubide erreal mugatuak dira
biak, alegia. Egia esan, JABETZA HORIZONTALAREN eremuan kokatzen dira gaur egun
eskubideok, izan ere, beste batena den lurraren azpian edo gainean
eraikitakoaren gainean eraikitakoarekiko jabetza esklusiboa lortzen baitu
eskubide errealaren titularrak, eta, horrekin batera, lurrarekiko jabekidetza,
elementu komun gisa, noski. JHLko 12. artikuluak aurreikusten du eskubide hauen
egikaritza eta jabetza horizontalaren titulu-eratzailea aldatzen duenez, aho
batez hartu beharko dute akordioa auzokoek. Jabetza Erregistroan
inskribagarriak izango dira eta, orduan, erga omnes eraginkortasuna izango
dute.




VIII.-BIBLIOGRAFIA


-BONILLA MARÍN: La propiedad dividida, Granada, 1920.
-CASTÁN TOBEÑAS: “¿Es renunciable la enfiteusis’”, RGLJ, 1919, 1, 338. eta
hurrengo or.
-CORBELLÁ: Historia jurídica de las diferentes especies de censos, Madril,
1882.
-DE LA IGLESIA MONJE: El derecho de superficie. Aspectos civiles y registrales,
Madril, 1996.
-DOMENGE AMER: El derecho de sobreedificación y subedificación, Palma, 1983.
-FIRMAT: “Acción para reclamar pensiones de censos”, RDP, 1914, 312. eta
hurrengo or.
-MARTÍ MIRALLES: “Sobre la acción para reclamar pensiones de censo”, RDP, 1914,
465. eta hurrengo or.
-VALLET DE GOYTISOLO: “Dimisión y comiso de finca hipotecada por el enfiteuta”,
RJC, 1951, 3. eta hurrengo or.






148




