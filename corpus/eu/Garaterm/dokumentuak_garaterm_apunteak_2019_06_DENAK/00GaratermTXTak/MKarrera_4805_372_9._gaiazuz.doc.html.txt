



9._GAIA:_“BERME-ESKUBIDE_ERREALAK”


I.-ARAUDIA
-Kode Zibila
-Hipoteka Legea
-Hipoteka Erregelamendua
-Prozedura Zibilaren Legea


II.-SARRERA


Jakina da KZko 1911. artikuluaren arabera, zordunak bere obligazioen aurrean
bere ondare guztiarekin erantzuten duela, bai orain duenarekin baita
etorkizunean izango duenarekin ere [Del cumplimiento de las obligaciones
responde el deudor con todos sus bienes, presentes y futuros]. Hartzekodunen
eskubideak bermatzen ditu xedapen honek. Zordunak ordaintzen ez badu,
hartzekodunak haren ondarearen aurka jo dezake ondasun horien kontura bere
kreditua kobratzearren. Baina hartzekodunek maiz berme sendoago bat ezarri nahi
dute haien kredituak kobratuko dituztela bermatzeko, eta zordunak zorra ez
ordaintzeko adierazi dezakeen insolbentzia ekiditeko, alegia. Berme-eskubide
errealek betetzen dute funtzio hori: zordunak (edo beste batek zordunaren
betebeharra bermatzeko) berea den gauza bat grabatzen du hartzekodunaren aldeko
eskubide erreal batekin. Zordunak ez badu zorra ordaintzen, zentsuekin ikusi
genuen bezala, hartzekodunak grabatutako ondasun hori exekuta dezake, enkante
(subasta) publiko baten saldu, eta hortik ateratzen duen diruarekin bere
kreditua ase. Gaurkotasun handiko adibide batekin argi ulertuko da eskubide
hauen funtzionamendua: banku bati eskatzen diogu kreditu bat etxe bat erosteko.
Bankuak berme erreal bat eskatzen digu mailegua emateko. Guk, erosi dugun etxea
bankuaren aldeko eskubide erreal batekin grabatzen dugu eta zorra ordaintzen ez
badugu, bankuak etxea enkante publiko baten sal dezake kreditua kobratzeko.


Berme-eskubide errealaren bidez, beraz, titularrak bere kreditu bat kobratzeko
zordunaren ondasuna exekuta dezake beste hartzekodunekiko lehentasunez [KZko
1858. art.: Es también de esencia de estos contratos que, vencida la obligación
principal, puedan ser enajenadas las cosas en que consiste la prenda o hipoteca
para pagar al acreedor]. Hori da hartzekodunak (eskubide errealaren titularrak)
bestearena den gauzarekiko duen ahalmena, alegia. Baina ezin izango du
gauzarekin geratu; prozedura zehatz bati jarraitu beharko dio hartzekodunak
gauza horiek saltzeko eta salmenta publiko horretatik ateratzen den dirua bere
kreditua asetzearren erabiltzeko. ITUN KOMISORIOA debekatuta dago Espainiako
Estatuko ordenamendu juridikoan: El acreedor no puede apropiarse de las cosas
dadas en prenda o hipoteca, ni disponer de ellas (KZko 1859. art.)1.
Hartzekodunak ezingo ditu, beraz, grabatutako gauzak xedatu. Soilik izango du
eskura, zordunak zorra ordaintzen ez badu, gauzaren balioa ateratzeko enkante
publiko baten bidez. Lehentasuna izango du, hori bai, beste hartzekodunekiko
eta, gainera, zordunak hirugarren bati transmitituko balio grabatutako
ondasuna, eskuratzaileak ondasuna kargarekin jasoko luke, eskubide erreala den
heinean gauza bera lotzen baitu zorra ordaintzera.


Berme-eskubide erreala ERATZEKO, beharrezkoa izango da Jabetza Erregistroan
inskribatzea (hipotekarik eta edukitzarik gabeko bahia) edo/eta hartzekodunari
gauzaren edukitza lagatzea (bahia). Ez badago inskripziorik edo edukitza-
traspasorik, ez da berme erreala sortuko. Hipotekaedo bahia kontratu bat izango
da, edo/eta hipoteka edo bahia eratzeko zina, obligaziozko harreman bat
eraikitzen duena, eskubide erreal bat sortu gabe. Hala adierazten du KZko 1862.
artikuluak: La promesa de constituir prenda o hipotecasólo_produce_acción
personalentre los contratantes, sin perjuicio de la responsabilidad criminal en
que incurriere el que defraudase a otro ofreciendo en prenda o hipoteca como
libres las cosas que sabía estaban gravadas, o fingiéndose dueño de las que no
le pertenecen.Eskubide errealak erga omnes eraginkortasuna izan behar du,
definizioz, eta hau inskripzioarekin edo hartzekodunaren aldeko edukitza
traspasoarekin lortzen da (estatuko legegileak publizitate-mekanismo gisa ditu
biak); ez badago ez bata ez bestea, hartzekodunak akzio pertsonala izango du
zordunaren kontra (KZko 1911. art.) baina ezingo du grabatutako gauza
exekutatu, karga ez delako sortu. Bi akzioak argi bereizten dira, beraz: AKZIO
PERTSONALA zordunaren portaera zehatz bat galdatzeko tartera daitekeena
(hartzekodunak kreditua bere alde duen heinean zorduna ordaintzera behartzeko),
eta AKZIO ERREALA (pertsonalarekin bateragarria dena), hartzekodunari,
zuzenean, grabatutako gauzaren kontra joateko aukera ematen diona. Bata edo
bestea tartera dezake hartzekodunak, baina askoz ere eraginkorragoa eta
ziurragoa izango da akzio erreala, gauza bera zuzenean lotzen baitu obligazioa
betetzera.


Berme-eskubide errealak beti doaz BETEBEHAR bati lotuta. Zordunaren obligazioa
bermatzeko jaiotzen dira eta obligazio hori desagertzen denean, iraungi egin
delako, bermeak bere funtzioa galtzen du. Bermea existitu ahal izateko,
obligazioak existitu behar du: Son requisitos esenciales de los contratos de
prenda e hipoteca: 1º. Que se constituya para asegurar el cumplimiento de una
obligación principal(KZko 1857.I.1 art.). Edozein motatako obligazioa berma
dezake eskubide erreal batek, halaber, KZko 1861. artikuluaren arabera: Los
contratos de prenda e hipoteca pueden asegurar toda clase de obligaciones, ya
sean puras, ya estén sujetas a condición suspensiva o resolutoria.Baliozkoa ez
bada obligazioa, bermea ez da baliozkoa izango, orduan. Ez dago bermerik,
bermatu behar den obligaziorik gabe.


Berme-eskubide errealak baliozkotasunez eratzeko, eskubidearekin grabatzen den
gauzak grabatzen duenarena izan behar du (bermea bera a non dominoeskuratzea
salbu utzita, noski). Hori bai, ez da derrigorrezkoa zordunarena izatea
grabatzen den gauza. Hirugarren batek berea den gauza bat hartzekodunaren
aldeko eskubide erreal batekin graba dezake zordunak zorra ordainduko duela
bermatzeko (adib.: aitak berea den lokal bat hipotekatzen du semeak bankuari
mailegua ordainduko diola bermatzeko, alegia). Hori da, zehazki, KZko 1857.I.2
artikuluak adierazten duena eskubide errealen ezinbesteko ezaugarri gisa: Que
la cosa hipotecada o pignorada pertenezca en propiedad al que la empeña o
hipoteca.Zordunak ez du, orduan, derrigorrez, grabatutako gauzaren jabea izan
behar. Zorra eta bermea bi pertsona ezberdinengan eror daitezke [KZko 1857.II
art.: Las terceras personas extrañas a la obligación principal pueden asegurar
ésta pignorando o hipotecando sus propios bienes]. Baina derrigorrezkoa da,
zalantzarik gabe, zor bat bermatzeko, ondasun bat grabatzen duena ondasun
horren jabe izatea, alegia. Hala ere, beste baten zorra bermatzeko berea den
ondasuna grabatzen duena ez da ZORDUNA IZANGO. Bi egoera juridikoak argi
bereiztu behar dira, izan ere, zorduna ez den heinean, ez du berea den gauza
grabatzen duenak KZko 1911. artikuluak xedatzen duen erantzukizun unibertsala
izango. Soilik exekutatuko zaio, zordunak zorra ordaintzen ez badu, grabatutako
gauza, besterik ez.


Halaber, berea den gauza hartzekodunaren aldeko berme-eskubide erreal batekin
grabatzen duenak (zorduna izan ala ez), gauza bera XEDATZEKO AHALMENA izan
beharko du, KZko 1857.I.3 artikuluaren arabera: Que las personas que
constituyan la prenda o hipoteca tengan la libre disposición de sus bienes o,
en caso de no tenerla, se hallen legalmente autorizadas al efecto.Gauza
grabatzeko zilegitasuna beharko du, beraz, eta gainera, jarduteko gaitasun
osoa. Emantzipatutako adingabeek gurasoen edo kuradorearen baimena beharko dute
haienak diren gauzak zor bat bermatzearren grabatzeko (KZko 323 eta 324. art.).
Printzipioz, emantzipatu gabeko adingabearen eta ezgaiaren legezko ordezkariek
epailearen baimena beharko dute adingabearen edo ezgaiaren izenean honena den
gauza bat grabatzeko. Hala ere, onartu egiten da Jabetza Erregistroan
inskribatzea, epailearen baimenik gabe, adingabearen edo ezgaiaren izenean eta
berarentzat eskuratutako ondasunaren gaineko hipoteka.


Estatuko legegilearen arabera, bestalde, berme-eskubide errealak ZATIEZINAK
dira, nahiz eta kontrakoa itun daitekeen. Printzipioz, beraz, KZko 1860.
artikuluak xedatzen duenari erreparatu behar zaio: La prenda e hipoteca son
indivisibles, aunque la deuda se divida entre los causahabientes del deudor o
del acreedor. No podrá, por tanto, el heredero del deudor que haya pagado parte
de la deuda pedir que se extinga proporcionalmente la prenda o la hipoteca
mientras la deuda no haya sido satisfecha por completo. Tampoco podrá el
heredero del acreedor que recibió su parte de la deuda devolver la prenda ni
cancelar la hipoteca en perjuicio de los demás herederos que no hayan sido
satisfechos. Se exceptúa de estas disposiciones el caso en que, siendo varias
las cosas dadas en hipoteca o en prenda, cada una de ellas garantice solamente
una porción determinada del crédito. El deudor, en este caso, tendrá derecho a
que se extingan la prenda o la hipoteca a medida que satisfaga la parte de
deuda de que cada cosa responda especialmente.Kontrakoa itun daitekeen arren,
beraz, printzipioz, bahia eta hipoteka zatiezinak dira, eta zorra guztiz kitatu
arte gauza bere osotasunean grabatuko dute. Zorra ordaintzen den heinean, karga
ez da proportzionalki murriztuko.


Sarrerarekin bukatzeko, Estatuko legegileak onartu eta arautu egiten dituen
berme-eskubide erreal tipikoak zein diren adieraziko da (badaude berme-eskubide
gisa izaera horrekin arautzen ez diren beste batzuk ere, baina berme-funtzioa
argi betetzen dutenak: baldintza suntsiarazlea, berme-salmenta, leasinga…):


   1. HIPOTEKA-ESKUBIDEA: ondasun higiezinekiko ezartzen da, normalean, baina
      ondasun higikorrak ere graba ditzake, lege berezi batek arautzen baitu
      bigarren hipotesi hori. Eratzeko derrigorrezkoa izango da eskubidea bera
      Jabetza Erregistroan inskribatzea. Bere oinarrizko araudia ez dago Kode
      Zibilean, Hipoteka Legean eta Erregelamenduan baizik.
   2. BAHIA-ESKUBIDEA: ondasun higikorrak grabatzen dituen eskubidea da, eta
      hartzekodunari gauzaren edukitza transmititzen zaio. Hala ere, edukitza-
      traspasorik gabeko bahia ere onartu egiten da, lege berezi batean arautua
      dagoen arren.
   3. ANTIKRESIA: ondasun higiezinak grabatzen ditu baina ez da ia erabiltzen.
      Kode Zibilean arautzen da.
   4. JABETZA ERRESERBATZEA: 28/1998 Legeak, uztailaren 13koa, Ondasun
      Higikorrak Epeka Saltzeari buruzkoa, arautzen du.


Banan-banan aztertuko dira.




III.-HIPOTEKA


1.-Kontzeptua eta ezaugarriak


KZko 1876. eta HLko 104. artikuluek hala definitzen dute hipoteka-eskubide
erreal mugatua: La hipoteca sujeta directa e inmediatamente los bienes sobre
que se impone cualquiera que sea su poseedor, al cumplimiento de la obligación
para cuya seguridad fue constituida.Egileek, hipotekaren ezaugarriak hala
zerrendatzen dituzte, definizio horretatik abiatuta:


   1. ESKUBIDE ERREALA: egile batzuek hipoteka-eskubide erreal bat ez dela
      adierazi duten arren, titularrari gauzarekiko berehalako botere zuzenik
      ematen ez diolako, gehienek hipoteka-eskubide erreala dela deritzote,
      erga omnes eraginkortasunarekin titularrak grabatutako ondasuna exekuta
      baitezake zordunak zorra ordaintzen ez badu. Gainera, HLko 117.
      artikuluak aurreikusten dituen neurriak ere har ditzake erdibideko
      fasean, ondasunaren balioa jaisten bada.
   2. ONDASUN HIGIEZINEKIKO: hipoteka, printzipioz, ondasun higiezinak
      grabatzen ditu, higiezinak eta eskualdagarriak, alegia (KZko 1874. art.
      eta HLko 106. art.). Ondasun higiezinak grabatzen dituzten eskubide
      errealak ere hipoteka daitezke, eskualdagarriak diren heinean. Salbuespen
      gisa, aurrerago ikusiko den bezala, badago ondasun higikor zehatz batzuen
      gainean ezar daitekeen hipoteka berezi bat.
   3. BERME-ESKUBIDE ERREALA: eskubide honen helburua zordunak bere obligazioa
      beteko duela bermatzea da (KZko 1857.I.1 art.). Ziurtasun handia
      eskaintzen dio eskubide erreal honek bere titularrari, ondasun higiezina
      bera lotzen baitu obligazioa betetzera.
   4. GRABATZEN DUEN ONDASUNA EXEKUTATZEKO AHALMENA: zordunak zorra ordaintzen
      ez badu, hartzekodunak ondasunaren balioa eskura dezake helburu horri
      begira Estatuko legegileak ezartzen duen prozedurari jarraiki. Ondasuna
      enkante publikoan salduko da eta salmenta horretatik aterako den dirua
      erabiliko du hartzekodunak bere kreditua kitatzeko (KZko 1858. art.).
      Horregatik, printzipioz, KZko 1859. artikuluak hartzekodunari gauzarekin
      geratzea debekatzen dio, ITUN KOMISORIOA delakoa debekatua baitago
      ordenamendu juridikoan. Hala ere, suposamendu batzuetan (PZLko 651.
      art.), aurreikusi egiten da gauza bera hartzekodunari bere kredituaren
      ordainetan esleitzea, itun komisorioaren debekua gainditzeko
      hartzekodunak dituen formulez gain (ikus 1 oin-oharra).
   5. ESKUBIDE ERREAL MUGATUA DA, BESTE BATENA DEN GAUZA GRABATZEN DUENA: beste
      batena den gauza grabatzen du, baina ez dio eskubide honek bere
      titularrari gauzaz gozatzeko eta berau xedatzeko ahalmenik eskaintzen.
      Grabatutako gauzaren jabeak, zordunak zorra ordaintzen ez badu, badaki
      hura exekuta daitekeela, baina horrek ez dio berau gozatzeko eta
      xedatzeko ahalmena kentzen. Ez da, beraz, gozamen-eskubide erreala,
      berme-eskubidea baizik.
   6. ESKUBIDE OSAGARRIA: zordunaren obligazio ‘nagusia’ bermatzen du hipoteka-
      eskubideak eta ez dago hipotekarik obligaziorik ez badago. Hipotekak
      betebehar bat bermatzen ez badu, ez du existitzerik. Bermatzen duen
      kredituari lotuta jaiotzen da hipoteka (KZko 1857.I.1 art.).
   7. EZ DU EDUKITZAREN TRASPASORIK SUPOSATZEN: bere ondasuna kreditu bat
      bermatzeko hipotekatzen duenak gauza bere edukitzan mantenduko du, ez dio
      hartzekodunari eman behar. Ondasuna higiezina denez, ez dago,
      printzipioz, berau desagerrarazteko arazorik. Hartzekodunak ondo daki
      zein den bere alde hipotekatuta dagoen ondasuna eta ez du edukitzarik
      behar bermea exekutatzeko. Grabatutako ondasunaren jabeak gauzaren
      edukitza mantenduko du, eta gauza bera gozatu eta xedatu ahal izango du,
      arazorik gabe.
   8. JABETZA-ERREGISTROAN INSKRIBATU BEHAR DA HIPOTEKA ERATZEKO: hipoteka ez
      da, eskubide erreal gisa, eratuko, ez bada Jabetza Erregistroan
      inskribatzen. Horregatik ez zaio hartzekodunari edukitza transmititu
      behar (KZko 1875. art. eta HLko 145. art.). Jabetza Erregistroak
      eskaintzen du beharrezkoa den publizitatea eta erga omnes
      eraginkortasuna, alegia. Inskripzioak ordezkatzen du edukitza, ondasun
      higiezinetan. Hirugarrenak ezingo baitu, eskubidea inskribatua
      dagoenetik, bere existentzia ezagutzen ez duela adierazi. Ez du babesik
      izango.
   9. ZATIEZINA: printzipioz, kontrakorik ituntzen ez bada, hipoteka-eskubideak
      ondasun osoa grabatuko du, nahiz eta kreditua edo zorra zati ezberdinetan
      zatitu (KZko 1860. art., HLko 122, 123 eta 124. art.).




2.-Eratzea


HLko 138. artikuluak hau xedatzen du: Son hipotecas voluntarias las convenidas
entre partes o impuestas por disposición del dueño de los bienes sobre que se
establezcan y sólo podrán constituirlas quienes tengan la libre disposición de
aquéllos o, en caso de no tenerla, se hallen autorizados para ello con arreglo
a las leyes.Hipoteka eratzeko, beraz, bi modu aurreikusten ditu xedapenak:


1.-HIPOTEKA-KONTRATUA: hartzekodunak eta bere ondasunak hipotekatuko dituenak
(jakina da ez duela zertan zorduna izan) adostu egiten duten aldebiko negozioa
da. Edozein kontratuk ezinbestekotzat dituen elementuak bildu behar ditu (KZko
1261. art.: adostasuna, objektua eta kausa). Kontratuen baliozkotasunari eta
eraginkortasunik ezari buruzko arauak aplikatuko zaizkio, halaber. Baliozkoa
izateko ez du forma zehatzik bete behar kontratu honek. Ez da kontratu formala,
alegia. Agiri pribatu batean eman daiteke. Baina, kontratu hau egilestean
soilik jaioko da AKZIO PERTSONALA, hipotekatzaileari ondasuna grabatzea
galdatzeko akzioa, alegia. Eskubide erreala jaiotzeko, eta, beraz, AKZIO
ERREALA hartzekodunaren esku egoteko, jakina da hipoteka-eskubidea Jabetza
Erregistroan inskribatu behar dela. Inskripzio hori egiteko beharrezkoa izango
da AGIRI PUBLIKOA aurkeztea arduradunaren aurrean. Beraz, kontratua egilesteko
agiri publikorik ez da behar, baina hipoteka-eskubidea jaiotzeko, bai.
2.-ALDEBAKARREKO ERATZEA: kasu honetan, zordunak edo hirugarren batek bere
kabuz sortzen du hipoteka-eskubide erreala berau Jabetza Erregistroan
inskribatuz, baina hartzekodunak oraindik onartu gabe. Momentuz, beraz,
hartzekodunak bere aldeko eskubide erreala onartu baino lehen, ez dago,
teknikoki, eskubide errealik. HLko 141. artikuluaren arabera, ‘MAILA-ERRESERBA’
(reserva de rengo) bat besterik ez da egongo: En las hipotecas voluntarias
constituidas por acto unilateral del dueño de la finca hipotecada, la
aceptación de la persona a cuyo favor se establecieron o inscribieron se hará
constar en el Registro por nota marginal, cuyos efectos se retrotraerán a la
fecha de constitución de la misma. Si no constare la aceptación después de
transcurridos dos meses, a contar desde el requerimiento que a dicho efecto se
haya realizado, podrá cancelarse la hipoteca a petición del dueño de la finca,
sin necesidad del consentimiento de la persona a cuyo favor se constituyó.
Ondasunaren jabeak, beraz, bere kabuz hipotekatzen du ondasuna hartzekodun
zehatz baten alde. Baina hark onartu egin behar du bere aldeko eskubide erreala
honek eraginkortasuna izan dezan. Inskribatzen duenean hartzekodunari
errekerimendu bat egingo dio ondasunaren jabeak (judiziala edo notariala) hark
bere aldeko hipoteka-eskubidea onar dezan. Ez badu BI HILABETETAN onartzen,
hipoteka kantzela dezake ondasunaren jabeak, hartzekodunaren baimenik gabe. Bi
hilabete itxarongo dira, beraz, onarpen hori eman bitartean, eta bi hilabete
horietan lehentasuna gordeko zaio hartzekodunari, gerora beste hipoteka batzuk
eratzen baditu ondasunaren jabeak, lehenengo sortu denak izango baitu
lehentasuna ondasuna exekutatzeko. Horregatik esaten da ‘maila-erreserba’ bat
dela, alegia. Hartzekodunak onartzen badu, ohar baten bitartez ezarriko da
Jabetza Erregistroan.


3.-Subjektuak


Hipoteka-eskubide errealaren eskeman gehienez hiru protagonista egongo dira:


   1. HARTZEKODUNA: hipoteka-eskubide errealaren titularra beti izango da
      kredituaren titularra den pertsona bera. Izan ere, hipoteka-kreditua
      bermatzeko jaiotzen da, hori da bere kausa edo funtsa, alegia. Gerta
      daiteke hartzekodun bat baino gehiago egotea kreditu bakar baten titular
      gisa, baina nahiz eta kreditua mankomunatua edo zatigarria izan,
      hipoteka-eskubidea bera zatiezina izango da, eta ez da iraungiko kreditu
      osoa kitatu arte (HLko 122. art.). Kreditua zatiezina denean, halaber,
      ondasun-erkidegoari buruzko KZko 392. eta hurrengo artikuluak aplikatuko
      zaizkio eta komunitateak edo kide batek bere kabuz burutu ahal izango du
      kredituaren defentsa, betiere, azken hipotesi honetan, komunitatearen
      interesetan jarduten badu. Kreditua solidarioadenean, edozein
      hartzekodunek exekutatu ahal izango du hipotekatutako ondasuna, eta gero,
      beste hartzekodunei, dagokiena ordaindu (KZko 1143. art.).
   2. HIPOTEKATZAILEA: zorduna bera izan daiteke edo hirugarren bat haren zorra
      bermatzeko (KZko 1857.I.3 art.). Hipotekatzailea zorduna ez bada, bi
      harreman juridiko eratuko dira:
-Obligaziozko harremana: zorduna eta hartzekoduna lotzen ditu. Zordunak
hartzekodunari zerbait zor dio eta beteko duela bermatzeko, beste norbaitek
bere ondasun bat hipotekatuko du hartzekodunaren aurrean. Hipotekatzaile hori
ez da zorduna izango, baina hark ordaintzen ez badu, hartzekoduna zuzenean
joango da bere ondasuna exekutatzera, nahi badu. Zordunaren aurka AKZIO
PERTSONALA bakarrik izango du eskura hartzekodunak kreditua galdatzeko, eta
hipotekatzailearen aurrean, AKZIO ERREALA soilik.
-Harreman juridiko erreala: hau hartzekodunaren eta hipotekatzailearen artean
jaioko da, hipotekatzailea zorduna ez den beste bat bada. Hartzekodunak bere
ondasuna exekutatu ahal izango du AKZIO ERREALA egikarituz, zordunak zorra
ordaintzen ez badu. HLko 114 eta 115. artikuluak aplikatuko zaizkio, beraz,
hipotekatzaileari, interesen mugapenei buruz, baina ez zaizkio aplikatuko HLko
112 eta 113. artikuluak hipotekaren objektuaren hedapenari buruz.
3) HIRUGARREN ESKURATZAILEA: hipotekatzaileak bere ondasuna xedatzeko ahalmena
mantentzen du. Hipoteka-eskubidea Jabetza Erregistroan inskribatzen denez,
horrek ematen dio hartzekodunari bere eskubidearen existentzia eta honekiko
ziurtasuna. Ez du zertan ondasuna bera izan. Ondasuna jabeak du eta beste
hirugarren bati transmiti diezaioke. Hirugarren horrek ondasuna hipotekatua
jasoko du eta horrek ez du esan nahi zorduna bere betebeharrez aske geratuko
dela. Guztiz kontrakoa. Zordunak hartzekodunari ordaindu beharko dio zor diona
(HLko 105. art.) eta ez badu ordainketa hori gauzatzen, hartzekodunak
hirugarren horren kontra jo ahal izango du bere kreditua kobratzeko, eskubide
errealak gauza bera grabatuko baitu. Ondasun hipotekatua eskuz aldatu dela
adierazi beharko da Jabetza Erregistroan, hala ere.


Aldeen GAITASUNAri buruz bi hitz, atal honekin bukatzeko. Hipotekatzaileak,
KZko 1857. art. eta HLko 138. artikuluek ezartzen dutenaren arabera,
hipotekatzen duen gauzaren edo eskubidearen jabea edo titularra izan behar du,
eta berau xedatzeko ahalmena izan behar du, gainera, xedatzeko inolako
debekupean ez aurkitzea, alegia. Horrek JARDUTEKO GAITASUNA suposatzen du eta,
halaber, xedatzeko ZILEGITASUNA. Hala ere, HLko 139. artikuluak hipoteka
borondatezko ORDEZKARI bidez eratzea ere onartzen du. Hipotekatzaileak
esanbidezko boterea eman beharko dio ordezkariari, eta gainera, agiri publikoan
egiletsi beharko du (KZko 1713.II art.). Behin ondasuna edo eskubidea
hipotekatuta, hipotekatzaileak gauzaz gozatzeko eta hura xedatzeko ahalmena
mantenduko du, ondasunak trafiko juridikoan zirkulatzeko arazorik ez baitu
izango. Jabetza Erregistroko inskripzioak babestuko du hartzekodunaren
eskubidea.


4.-Objektua


Atal honetan bi eremu aztertuko dira: alde batetik, zein diren hipoteka
daitezkeen objektuak, eta, bestetik, zein diren hipoteka baten bidez berma
daitezkeen obligazio motak. Nahastu behar ez diren bi esparru, alegia.


4.1.-Zer hipoteka daiteke?


Hipoteka Legeko 106. artikulua da hipotekaren objektua zer izan daitekeen
azaltzen duena, KZko 1874. artikuluak berresten duena, alegia: Podrán ser
hipotecados: 1º. Los bienes inmuebles susceptibles de inscripción. 2º. Los
derechos reales enajenables, con arreglo a las leyes, impuestos sobre los
mismos bienes.Egia esan, ondasun higiezinen gainean ezartzen diren eskubide
errealak ondasun higiezintzat ere hartzen dira (KZko 334.10 art.). Eta
inskribagarriak izatearen ukanbeharra logikoa da legegileak galdatzea, izan
ere, hipoteka halabeharrez inskribatu beharko da eskubide erreal gisa
jaiotzeko; beraz, naturala da hipotekatuak izan daitezkeen ondasunak ere
inskribagarriak izatea, alegia.


Halaber, HLko 119. artikuluak onartzen du ONDASUN BAT BAINO GEHIAGO
hipotekatzea kreditu bakar bat bermatzeko: Cuando se hipotequen varias fincas a
la vez por un solo crédito, se determinará la cantidad o parte de gravamen de
que cada una deba responder.Ondasun bat baino gehiago hipotekatzen bada kreditu
bakar bat bermatzeko, beraz, Jabetza Erregistroan hipoteka-eskubidea
inskribatzean zehaztu beharko da ondasun bakoitzak zer kantitateren aurrean
erantzungo duen, ondasunok exekutatzean bakoitzetik soilik zehaztutako
kantitatea exekuta baitaiteke. Horregatik HLko 120. artikuluak honako hau
xedatzen du: Fijada en la inscripción la parte de crédito de que deba responder
cada uno de los bienes hipotecados, no se podrá repetir contra ellos con
perjuicio de tercero sino por la cantidad a que respectivamente estén afectos y
la que a la misma corresponda por razón de intereses, con arreglo a lo
prescrito en los anteriores artículos.Orduan, hipotekatzaileak ondasun horiek
hirugarren bati transmititzen badizkio (edo pertsona ezberdinei, hainbat
hipoteka bailiran funtzionatuko baitute), hirugarrenak zehazki jakingo du,
zordunak ez badu ordaintzen, zer kantitategatik, gehienez, exekuta dezakeen
hartzekodunak orain berea den ondasuna. Muga horrek bakarrik jokatuko du
hirugarren eskuratzailearen aurrean, izan ere, zorduna bada hipotekatutako
ondasun horien jabea, eta hipotekak ez badu bermatzen kreditu osoa, zordunak
duen beste ondare guztiaren kontra jo ahal izango du hartzekodunak, hori bai,
beste ondasun horiekiko inolako eskubide errealik gabe eta, beraz, beste
hartzekodunekiko lehentasunik gabe, hauek lehentasunezko berme bat badute. Hala
ere, ez da erantzukizun hipotekario hori ondasun bakoitzeko zehaztu beharko,
HEko 217. artikuluak aurreikusten duen hipotesian: Si se tratare de hipotecar
varios derechos integrantes del dominio o participaciones pro indiviso de una
finca o derecho, podrán acordar los propietarios o titulares respectivos, para
los efectos del artículo anterior, la constitución de una sola hipoteca sobre
la totalidad de los derechos, sin que sea necesaria la previa
distribución.Eskubide bera osatzen duten hainbat ahalmen hipotekatzen badira
edo/eta ondasun-erkidegoa osatzen duten kuota batzuk, hipoteka bakarra eratzea
akorda dezakete aldeek, atzerago azaldu den banaketa beharrezkoa izango ez
baita. Beste antzeko hipotesi bat ezartzen du, bukatzeko, HEko 218.I
artikuluak: Cuando los diferentes pisos o departamentos de una casa pertenezcan
a diversos propietarios, conforme a lo establecido en el artículo 396 del
Código Civil, podrán acordar los dueños de aquéllos la constitución de una sola
hipoteca sobre la totalidad de la finca, sin que sea necesaria la previa
distribución entre los pisos.


Bestalde, ondasun bat hipotekatzen denean, garrantzitsua da jakitea zein izango
den HIPOTEKAREN HEDADURA OBJEKTIBOA, hots, gauzaren zer elementuren gainean
ezarriko den eskubide erreala eta, gauza exekutatzean, zein diren exekuzioan
sartuko diren elementuak (altzariak, fruituak, errentak…). Izan ere,
hipotekatutako gauzak hipotekatu zenetik exekutatzen den momentura arte
aldaketa ugari izan ditzake, eta aldez aurretik jakin beharko du
hipotekatzaileak hipoteka-eskubide erreala noraino hel daitekeen hartzekodunak
bere kreditua kobratzearren. KZko 1877. art. eta HLko 109.-113. artikuluak
arduratzen dira alderdi hori arautzeaz. Hipotekaren hedaduraren gainean,
edozelan ere, bi ikuspuntu jorratu beharko dira: alde batetik, legeak berak
hipotekari ezartzen dion eremu edo hedadura objektiboa eta, bestetik, aldeek,
legea xedagarria den heinean, itun dezaketen hedadura:


   1. LEGEZKO HEDADURA OBJEKTIBOA: HLko 109. artikuluak argi xedatzen du zein
      den, printzipioz, hipotekaren hedadura objektiboa: La hipoteca se
      extiende a las accesiones naturales, a las mejoras y al importe de las
      indemnizaciones concedidas o debidas al propietario por razón de los
      bienes hipotecados.Hipoteka-eskubideak, beraz, exekuzio-momentuan
      ondasunak duen hedadura erreala hartuko du, ez Jabetza Erregistroan
      agertzen dena. Eratu zenetik exekutatu bitartean jasandako aldaketak
      hipotekak xurgatuko ditu, alegia. Gauzan egindako hobekuntzak ere
      hipotekaren hedaduran sartuko dira (ondasunaren balioa handituko
      baitute), betiere hipotekatzaileak egin baditu eta ondasunak berea izaten
      jarraitzen badu. Hipotekatzaileak hirugarren bati transmitituko balio
      ondasun hipotekatua eta eskuratzaileak hobekuntzak erantsiko balizkio,
      hipotekaren hedadurak, hipotesi horretan, ez lituzke hobekuntza horiek
      hartuko. Hedadura objektiboa hipotekatzaileak hipotekatutako ondasunek
      jasandako kalteengatik jasotako kalte-ordainetara ere zabalduko da. Hala
      ere, hori ez da hedaduraren eremuan sartuko litzatekeen hipotesia
      doktrinaren iritziz, izan ere, hipotekatutako gauza desagertzen bada eta
      horregatik kalte-ordaina jasotzen badu hipotekatzaileak, SUBROGAZIO bat
      egongo litzateke, eta hipoteka, momentu horretatik aurrera, diru
      kantitatearen gainean eroriko litzateke. Baina hipotekak ondasun
      higiezina graba dezakeenez soilik, printzipioz, garantia-aldaketa bat
      egongo litzateke: bahia ezarriko litzateke hipotekatzaileak kalte-ordaina
      kobratzeko duen kreditu-eskubidearekiko, hau ondasun higikorra baita.
   2. ITUNDUTAKO HEDADURA: HLko 111. artikuluak hipotekaren hedaduratik kanpo
      geratzen diren elementuak zerrendatzen ditu, aldeek kontrakorik xedatzen
      ez duten heinean: Salvo_pacto_expresoo_disposición_legal_en_contrario, la
      hipoteca, cualquiera que sea la naturaleza y forma de la obligación que
      garantice, no comprenderá: 1º. Los objetos muebles que se hallen
      colocados permanentemente en la finca hipotecada, bien para su adorno,
      comodidad o explotación, o bien para el servicio de alguna industria, a
      no ser que no puedan separarse sin quebranto de la materia o deterioro
      del objeto. 2º. Los frutos, cualquiera que sea la situación en que se
      encuentren. 3º. Las rentas vencidas y no satisfechas al tiempo de
      exigirse el cumplimiento de la obligación garantizada.Ondasun
      hipotekatuan dauden ondasun higikorrak, fruituak eta errenta
      galdagarriak, beraz, ez dira hipotekaren hedaduran parte izango,
      kontrakoa adosten ez badute aldeek, edo/eta legezko xedapen batek
      ezartzen ez badu.
   3. HIPOTEKAREN HEDADURA HIRUGARREN ESKURATZAILEAREN AURREAN: HLko 112 eta
      113. artikuluek, ondasun hipotekatuak hirugarren batek eskuratu dituen
      kasurako, eskubide erreal horren hedadura argi mugatzen dute: ondasun
      higikorrak, hobekuntzak (beharrezkoak diren konponketak direnean izan
      ezik, noski), fruituak eta errenta galdagarriak ez dira hipotekaren
      eremuan sartuko, hirugarrenak ordaindutakoak edo jaso beharrekoak baldin
      badira. Hobekuntzak hipotekaren exekuzioan sartzen ez direnez hipotesi
      honetan, ondasunaren jabeak erretiratu ahal izango ditu, ondasuna bera
      kaltetzen ez duten bitartean, edo/eta haien prezioa galdatu. Kreditu-
      eskubide bat izango du horretarako, baina ez da ondasunaren jabe izango
      hartzekodunak exekutatzean. Exekuziotik ateratzen den dirutik kobratu
      ahal izango du kantitate hori, beraz.


Bestalde, ESKUBIDEAK ere hipoteka daitezke. Printzipioz, hipoteka daitezkeen
eskubideak, ondasun higiezinen gainean ezartzen diren eskubide errealak dira
(HLko 106. art.). Hala ere, badaude zenbait eskubide pertsonal, errentamendu-
kontratutik sortutako batzuk, esaterako, hipoteka daitezkeenak, betiere
eskubide pertsonal hori Jabetza Erregistroan inskribatua badago. HLko 108.
artikuluak argi uzten du, ordea, zer eskubide ez diren hipotekagarriak:


         1. Zortasunak ezin dira hipotekatu, ez badira onibar
            ‘zerbitzariarekin’ batera hipotekatzen. Ur-zortasunak (urak
            pribatuak direnean) eta zortasun pertsonalak kanpo geratzen dira,
            hipoteka baitaitezke.
         2. Legezko gozamen-eskubideak, ezkontide alargunari senipartedun gisa
            esleitzen zaiona izan ezik. Kode Zibilaren eremuan existitzen den
            legezko gozamen-eskubide bakarra, izatez, ezkontide alargunarena
            da, eta hipoteka daiteke.
         3. Erabiltzeko eta biztantzeko eskubideak, txit pertsonalak diren
            heinean.


Halaber, HLko 107. artikuluak, HIPOTEKA BEREZIAK zerrendatzen ditu. Labur-labur
aztertuko dira ondoren:


1.-GOZAMEN-ESKUBIDEAREN GAINEKO HIPOTEKA (HLko 107.1 art.): printzipioz,
hipoteka-eskubidea gozamen-eskubidea iraungitzean iraungi beharko litzateke.
Baina gozamen-eskubidea gozamendunaren errenuntzia dela medio ere iraungi
daitekeenez, HLko 107.1 artikuluak argi uzten du hipotekak indarrean jarraituko
duela bermatutako obligazioa bete arte edo/eta gozamen-eskubidea naturalki
iraungitzen den arte.
2.-JABETZA SOILAREN GAINEKO HIPOTEKA (HLko 107.2 art.): jabetza soila badago,
horrek esan nahi du, ondasun horrekiko gozamen-eskubide bat eratu dela.
Gozamen-eskubidea iraungitzen denean, hipotekak jabetza osoa xurgatuko du.
3.-AURRETIK HIPOTEKATUTAKO ONDASUNEN GAINEKO HIPOTEKA (HLko 107.3 art.):
aurretik hipotekatutako ondasunak berriz hipoteka daitezke, hipotekatzaileak
ondasun grabatua xedatzeko ahalmena duen neurrian. Bigarren hartzekodunak
ondasun hipotekatu baten gaineko bigarren hipoteka berme bezala onartuko du,
betiere ondasunaren balioak bi hipotekak estaltzen baditu. Lehenengo hipoteka-
eskubidearen titularrak izango du lehentasuna ondasuna exekutatzeko orduan, eta
sobratzen dena da bigarren edo hirugarren hipotekaren titularrak erabil
dezakeena bere kreditua kitatzeko, zordunak ordaindu ezean. Aldeek ondasuna
berriz hipotekatzeko ezartzen duten debekuak ez du eraginkortasunik izango.
Kredituaren mugikortasuna ahalbidetzen du xedapen honek.
4.-BORONDATEZKO HIPOTEKA-ESKUBIDEAREN GAINEKO HIPOTEKA (HLko 107.4 art.): jada
ondasun higiezin bat grabatzen duen hipoteka-eskubide erreala hipotekatu
daiteke. Lehenengo hipoteka, AZPIHIPOTEKA, iraungitzen bada, bigarrena,
ondorioz, iraungiko da. Azpihipotekaren inskripzioaren kantzelazioari begira,
ikus HLko 149. artikulua eta HEko 175.4 artikulua.
5.-AZALERA-, UR-, LARRE-, EGUR- ETA ANTZEKO ESKUBIDE ERREALEN GAINEKO HIPOTEKA
(HLko 107.5 art.): azalera-eskubidea denboraren poderioz iraungitzen denean
iraungiko da bere gaineko hipoteka-eskubidea, ez beste arrazoi batzuengatik,
gozamenarekin gertatzen den bezala. Gain-eraikuntza eta azpi-eraikuntza
eskubideak ere eremu honetan sar daitezke, Legeak esanbidez aipatzen ez dituen
arren.
6.-ADMINISTRAZIO-KONTZESIOEN GAINEKO HIPOTEKA (HLko 107.6 art.): egia esan,
ondasun higiezinen gaineko administrazio-kontzesioak ondasun higiezintzat
hartzen dira (KZko 334.10 art.), eta Jabetza Erregistroan inskribagarriak dira.
Epea igaro delako kontzesioa iraungitzen denean, hipoteka-eskubidea ere
iraungiKo da. Baina kontzesioaren titularrak kalte-ordainen bat jasoko balu
iraungitze hori dela eta, hipoteka kalte-ordainaren gainean ezarriko da,
subrogazio printzipioari jarraiki (HLko 111. art.).
7.-ATZERA SALTZE ITUNAREKIN (pacto de retro) SALDUTAKO ONDASUNEN GAINEKO
HIPOTEKA (HLko 107.7. art.): jakina da ondasun bat saltzean, atzera saltze
itunarekin sal daitezkeela, hots, momentu jakin batean saltzaileak saldutako
ondasunak berreskuratzeko ahalmena ematen dion ituna bitarteko dela, alegia.
Kasu horretan, hipotekatzailea eroslea da eta orain bere ondarean dagoen
ondasun bat hipotekatzen du baina, atzera saltze ituna dela medio, saltzaileak
berreskura dezakeen ondasunaz ari gara. Horregatik, hipoteka mugatu egiten da,
atzera saltzea gauzatzen bada, erosleak jasoko duen diru kantitatera, eta
saltzaileari behartu egiten zaio atzera saltzea gauzatzean, hartzekodun
hipotekarioari jakinaraztea bere bermea desegin ez dadin. Ituna gauzatzen bada,
diruaren gainean jauziko da hipoteka, subrogazio printzipioari jarraiki.
8.-BORONDATEZKO ERRETRAKTO-ESKUBIDEAREN GAINEKO HIPOTEKA (HLko 107.8 art.):
egia esan, ez da hipotesi honetan, egileen iritziz, erretrakto-eskubide bera
hipotekatzen, baizik eta erretrakto-eskubidea dela medio lehentasunez eskura
daitezkeen ondasunak. Hartzekodun hipotekarioak zordunaren edo
hipotekatzailearen erretrakto-eskubidea egikaritu beharko du lehenbizi,
hipoteka exekutatu baino lehen, nahiz eta horretarako erretraktoa egikaritzeko
dirua berak aurreratu.
9.-ONDASUN EZTABAIDAGARRIEN (bienes litigiosos) GAINEKO HIPOTEKA (HLko 107.9
art.): epaiketa baten baitan eztabaidagarriak diren ondasunak hipoteka
daitezke, baina nolabaiteko baldintza suntsiarazle baten menpe daude ondasunok,
izan ere, suerta baitaiteke epaileak, azkenean, hipotekatzaileari ez esleitzea
ondasun horien titulartasuna. Horregatik, legegileak galdatzen du demandaren
berri Jabetza Erregistroan adieraztea edo/eta hartzekodunak ondasun horiek
eztabaidagarriak direla badakiela bertan ezartzea, alegia. Epaiketan
hipokatzaileak galdu badu, hipotekaren inskripzioa kantzelatuko da.
10.-ESANBIDEZKO BALDINTZA SUNTSIARAZLEPEAN DAUDEN ONDASUNEN GAINEKO HIPOTEKA
(HLko 107.10 art.): baldintza betetzen bada, hipoteka-eskubidea iraungiko da,
baldintza Jabetza Erregistroan inskribatua badago, bestela, hartzekodunak
hirugarren hipotekarioaren babesa izango du.
11.-JABETZA HORIZONTALAREN ERAENTZAPEAN DAUDEN PISU ETA LOKALEN GAINEKO
HIPOTEKA (HLko 107.11 art.): banan-banan hipoteka daitezke pisu eta lokal
hauek, ondasunok jada bereiztuak inskribatuak badaude Jabetza Erregistroan.
12.-PROZEDURA JUDIZIAL BATEAN SUBASTATUTAKO ONDASUNEKIKO ERREMATATZAILEAREN
ESKUBIDEAREN GAINEKO HIPOTEKA (HLko 107.11 art.): hipoteka daiteke
errematatzaileak subasta judizial batean ondasun batzuk erosteko duen
eskubidea. Azken finean, hipoteka ondasun horren gainean ezarriko da, eta
lehenago ordaindu beharko du hipotekatzaileak eta inskribatu, noski.


4.2.-Zein dira hipoteka bidez berma daitezkeen obligazioak?


Hipoteka, printzipioz, edozein obligazio bermatzeko ezar daiteke (KZko 1861.
art. eta HLko 105. art.). Beraz, obligazioak baldintzapekoak edo puruak izan
daitezke, alternatiboak, ematekoak, ez-ematekoak edo egitekoak, solidarioak,
mankomunatuak, etorkizunekoak, etab. Hori bai, diruzkoak izango dira normalean
obligazio horiek, izan ere, hartzekodunaren kreditu bat bermatzen da eta
kreditu hau dirutan zehaztuko da. Diruzkoak ez diren obligazioak hipoteka
batekin bermatzen direnean, ez-betetzeak dakarren kalte-ordaina izango da
hipotekarekin bermatuko dena, ordea.


Hipoteka inskribatzen denean, argi zehaztu behar da, halaber, zein den honek
grabatzen duen KANTITATE ZEHATZA (HLko 12. art.) eta, horrekin batera,
finkatutako INTERESAK ere (HEko 245. art.). Obligazioa zer txanponetan ordaindu
behar den ere zehaztuko da eta atzerriko txanpona bada, horren baliokidea
eurotan zehaztuko da, alegia. Hipotekazko maileguak inskribatzen direnean,
ESTABILIZAZIO-KLAUSULAK ere inskriba daitezke, HEko 219.3 artikuluak
aurreikusten dituen ukanbeharrak betez.


Hipotekarekin interesak sortzen dituen obligazio bat bermatzen bada (adib.:
bankuak hipotekatzaileari edo zordunari emandako mailegu bat), HLko 114.
artikuluak argi xedatzen du honako hau: Salvo pacto en contrario, la hipoteca
constituida a favor de un crédito que devengue interés no asegurará,con
perjuicio_de_tercero, además del capital, sino los intereses de los dos últimos
años transcurridos y la parte vencida de la anualidad corriente.Hirugarren
hori, xedapenak aipatzen duena, grabatutako ondasunean interesa duen edozein
izan daiteke, ez hirugarren eskuratzailea soilik (adib.: grabatutako
ondasunaren gaineko eskubide erreal baten titularra). Ezin da hirugarren hori
zorduna izan, noski. Horien egoera babestearren, legegileak hartzekodunak
erreklama ditzakeen interesen kantitatea mugatzen du azken bi urtekoetara eta
indarrean dagoen urtean sortu direnetara. Horregatik HLko 115. artikuluak
hartzekodunari hipoteka zabaltzeko edo handitzeko aukera ematen dio interes
horien ordainketa bermatzeko, baina ondasuna hirugarren baten esku badago,
zabaltze hori soilik gauza daiteke zordunaren beste ondasun batzuekiko, beste
lehentasunezko eskubide erreal batzuen titularrak kaltetu barik, noski. Posible
da, halaber, hipotekak bestelako KOSTAK eta GASTUAK ere bermatzea,
hartzekodunak aurreratu baditu eta zordunaren kontura ordaindu behar badira.


Badaude HIPOTEKA BEREZIAK haiek bermatzen duten obligazioaren arabera.
Legegileak arautzen dituen batzuk aipatuko dira ondoren:


   1. ETORKIZUNEKO OBLIGAZIOAK ETA BALDINTZAPEKO OBLIGAZIOAK BERMATZEKO
      HIPOTEKA (HLko 142 eta 143. art. eta HEko 238 eta 239. art.):
      etorkizuneko obligazioa bada bermatzen dena edo baldintza esekitzailepean
      dagoena, hipotekak ez du hirugarrenen aurrean eraginkortasunik izango
      obligazioa jaio arte, eta alderdi hori hipoteka inskribatzean adierazi
      beharko da. Aldiz, baldintza suntsiarazlepean dagoen obligazioak efektuak
      izango ditu, sortzen denetik, hirugarrenen aurrean, eta iraungi egingo da
      baldintza betetzen denean.
   2. KREDITUZKO KONTU KORRONTEA BERMATZEKO HIPOTEKA: pertsona batek kredituzko
      kontu korrontea irekitzen du bankuan eta hipotekatu egiten du ondasun bat
      (berak edo hirugarren batek) kontu horretatik erator daitekeen saldu
      negatiboa bermatzeko, hots, bankuarekiko jaio daitekeen zorra bermatzeko,
      alegia. Hipoteka inskribatzen denean, beraz, ezin daiteke ziurtatu saldu
      negatiboa egongo denik, orduan, gehienez hipotekak zer kantitate
      bermatuko duen zehaztu beharko da Jabetza Erregistroan (gehienezko
      hipoteka). Halaber, kredituaren epea zein den adierazi beharko da eta hau
      luzagarria bada, luzapena ere zein den (HLko 153. art.).
   3. ENDOSOZ EDO ERAMAILEARI (al portador) TRANSMITIGARRIAK DIREN TITULUAK
      BERMATZEKO HIPOTEKA: kreditu-eskubideak, maiz, titulu batean jasotzen
      dira (txekeak, bonoak, letrak, polizak…). Titulu hori duenak kreditu-
      eskubide bat du zordunaren kontra (bankua, sozietate bat, Estatua…),
      baina titulua transmitigarria denez, berau hirugarren bati edo/eta
      eramaileari endosatuz gero, bere eskuetan duena izango da, kasuz kasu,
      hartzekoduna. Titulu horiek transmititzeko ez zaio hartzekodunari baimena
      eskatu behar, gainera. Hala, hartzekodunak bere ondasun bat hipotekatzen
      du (ziurtasunezko hipoteka) titulu horrek jasotzen duen obligazioa
      bermatzeko; eta momentuan hartzekoduna denak zordunari galdatzen badio
      ordainketa, horrek ez badu gauzatzen, hartzekodunak hipotekatutako
      ondasun hori exekutatu ahal izango du. Titulua bera transmititzen denean,
      kreditu-eskubidea transmititzen da eta, horrekin batera, hartzekodun
      hipotekarioaren kondizioa (HLko 150. art.). Hipoteka eratzen denean,
      Jabetza Erregistroan tituluak jasotzen duen obligazioari buruzko
      xehetasun guztiak zehaztu beharko ditu hipotekatzaileak (zenbakia,
      kantitatea, seriea, amortizatzeko epea…).
   4. ALDIZKAKO PRESTAZIOAK EDO ERRENTAK BERMATZEKO HIPOTEKA: hipotesi honetan
      zordunak aldizkako prestazio edo errenta bat zor dio hartzekodunari eta
      bere obligazioa bermatzeko berak edo hirugarren batek ondasun bat
      hipotekatzen du (HLko 157. art., HEko 248. art.). Hipoteka eratzean,
      errenta ordaintzeko obligazioa ezartzen duen kontratua adierazi beharko
      da, eta ordainketa-epeak, kantitateak eta moduak argi zehaztu.
      Hipotekatuta dagoen ondasuna hipotekatzaileak hirugarren bati
      transmititzen badio, hau ez da zorduna izango hartzekodunaren aurrean,
      nahiz eta HLko 157. artikuluak hala adierazi. Zordunak zordun izaten
      jarraituko du, nahiz eta hirugarrenak orain bere esku duen ondasunak zor
      horren aurrean erantzun.




5.-Formazko ukanbeharrak


Hipoteka-eskubide erreala eratzeko ezinbestekoak dira bi ukanbehar: AGIRI
PUBLIKOA eta JABETZA ERREGISTROAN INSKRIBATZEA (KZko 1875. art. eta HLko 145.
art.). Oso salbuespen gutxi daude agiri publikoaren ukanbeharra galdatzen ez
dutenak (ikus HEko 248. art.). Inskribatzen ez den bitartean, hipoteka-
kontratuak ez du berez hipoteka-eskubide erreala eratuko. Efektuak izango ditu
aldeen artean, baina ez eskubide errealak eskaintzen duen erga omnes
eraginkortasuna eta ondasunarekiko lotura. Inskripzioa, hipotekaren kasuan,
ERATZAILEA da, orduan.


6.-Motak


Hipoteka motak aztertzean, hiru kategoria bereiztuko dira:


   1. Legezko hipotekak eta borondatezko hipotekak: HLko 137 eta 138.
      artikuluen arabera, hipotekak legezkoak edo borondatezkoak dira, atzerago
      ikusi den bezala, hipotekaren eratzeari dagokion atalean. Borondatezkoak,
      halaber, itunduak edo aldebakarrekoak izan daitezke, betiere
      esanbidezkoak izan behar baitute. Legezko hipotekak legearen aginduz
      sortzen dira, xedapen konkretuak aurreikusten duen suposamendua betetzen
      denean.
   2. Esanbidezko eta isilbidezko hipotekak: legezko hipotekak, era berean,
      esanbidezkoak eta isilbidezkoak izan daitezke. Esanbidezkoak izango dira
      legeak berak zuzenean eratzen dituenak, hots, pertsona batzuei hipoteka
      bat eratzea galdatzeko eskubidea aitortzen dietenean (HLko 169.-192.
      art.); eta isilbidezkoak, ordea, legeak norbait hipoteka bat eratzera
      behartzeagatik eratuko direnak dira, bere kargu duen legezko obligazio
      bat bermatzearren. Azken horiek eratzeko ez dute titulurik ez
      inskripziorik beharko. Doktrinak kreditu pribilegiatu gisa definitu ditu,
      egia esan.
   3. Trafiko-hipotekak eta ziurtasun-hipotekak: trafiko-hipotekak arruntenak
      dira. Horietan, datu guztiak zehaztuak agertzen dira Jabetza
      Erregistroan. Ziurtasun-hipoteketan, ordea, datu guztiak ez dira
      inskripzioan agertzen: hartzekoduna nor den edo/eta zein den hipotekak
      grabatzen duen kantitate zehatza, alegia. Gehienezko hipoteka (hipoteca
      de máximo), adibidez, ziurtasun-hipoteka bat da, zeinetan bakarrik
      adierazten den, gehienez, hipotekak estaltzen duen kantitatea. Beraz,
      hartzekodunak, hipoteka exekutatzekotan, Jabetza Erregistroan kantitate
      zehatza agertzen ez denez, bere kabuz frogatu beharko du kantitate horren
      zehaztasuna, Erregistroz kanpoko frogabideak direla medio.


7.-Edukia


7.1.-Hartzekodunaren eskubideak


Hartzekodunak, zordunaren aurrean, atzerago aipatu den bezala, bi akzio ditu:
AKZIO PERTSONALA eta AKZIO ERREALA(hipoteka-akzioa), alegia. Akzio pertsonala
zorduna obligazioa betetzera behartzera zuzenduta dago, horren ondare guztiak
erantzuten baitu obligazioa ez betetzeaz (KZko 1911. art.). Akzio errealak,
aldiz, hartzekodunari berme-eskubide errealak grabatzen duen ondasuna
exekutatzeko ahalmena ematen dio, ondasuna saltzean ateratako dirurekin
kitatuko baitu hartzekodunak bere kreditua, alegia. Akzio bietatik edozein
aukera dezake hartzekodunak, baina normalean erreala hautatuko du, ziurragoa
baita, berme erreala dela medio.


Akzio erreala hautatzen badu, prozedura zehatz bati jarraitu beharko dio
hartzekodunak hipoteka exekutatu eta ondasuna saltzeko. Ezin du bere kabuz
gauzatu, alegia. Zorduna eta hipotekatzailea zitatu beharko dira prozeduran
parte hartzeko; jakina da pertsona bera izan daitekeela ala bi pertsona.
Zordunak azken momentura arte ondasunaren exekuzioa ekidin ahal izango du zorra
ordainduz; ez badu ordaintzen, ondasuna salduko da, berea edo beste batena bada
ere. Hipotekak eskaintzen duen bermea ez bada nahikoa, hartzekodunak falta
denagatik akzio pertsonala izango du zordunaren kontra (PZLko 579. art.),
prozedura arrunta erabiliz egikarituko duena, betiere hipotekaren hedadura ez
bada ondasun zehatz bati dagokionez mugatu, HLko 140. artikuluaren arabera. Bi
akzioak prozedura berean bil daitezke, beraz.


Hipoteka-akzioa edo akzio erreala egikaritzeko PROZEDURA BAT BAINO GEHIAGO
jartzen du legegileak hartzekodunaren esku. Hala ere, normalean, hartzekodunak
PZLko 681. eta hurrengo artikuluek arautzen duten prozedurari jarraituko dio.
Prozedura laburra da (procedimiento sumario) eta ondasuna ez da aldez aurretik
balioetsi behar, aldeek jadanik horren balio zehatza finkatuta baitute. Ez zaie
aldeei entzungo prozeduran bertan; hala ere, horiek zein hirugarren
interesdunek, exekuzioa bukatzean, deklarazioko judizio arruntean argi
ditzakete konpondu gabe geratu diren kontuak, nahiz izanez gero, alegia.
Ondasunaren salmenta exekuzio-judizioan, ENKANTE JUDIZIALaren bidez (PZLko 655.
eta hurrengo art.), EPAILEAK ONARTUTAKO AKORDIO bidez (PZLko 640. art.) edo/eta
PERITU bat dela medio (PZLko 641 eta 642. art.) gauza daiteke. Hipoteka
inskribatzean, halaber, aldeek Notarioak baimendutako salmenta estrajudiziala
ados dezakete exekuzio-prozedura gisa (HEko 234. eta hurrengo art.).


Bukatzeko, aipatu beharra dago legegileak hartzekodunari, hipoteka eratzen
denetik ondasuna exekutatzen den artean, HONDAMENDI-AKZIOA (acción de
devastación) eskaintzen diola, HLko 117. artikuluari jarraiki: Cuando_la_finca
hipotecada_se_deteriorare, disminuyendo el valor, por dolo, culpa o voluntad
del dueño, podrá el acreedor hipotecario solicitar del Juez de primera
instancia del partido en que esté situada la finca que le admita justificación
sobre estos hechos; y si de la que diere resultarse su exactitud y fundado el
temor de que sea insuficiente la hipoteca, se dictará providencia mandando al
propietario hacer o no hacer lo que proceda para evitar o remediar el daño. Si
después insistiere el propietario por abuso, dictará el Juez nueva providencia
poniendo el inmueble en administración judicial. En todos estos casos se
seguirá el procedimiento establecido en los artículo 720 y siguientes de la Ley
de Enjuiciamiento Civil.Akzio horrek, beraz, epaileak ondasunak etorkizunean
jasan ditzakeen kalteak ekiditea eta ordura artekoak gelditzea du helburu, eta
hipotekatzailea kalte horiek geldiaraztera behartzea, alegia. Hark ez badio
kasurik egiten, epaileak administrazio judizialpean jar dezake ondasuna, baita
kreditua galdagarria dela adierazi ere (KZko 1129. art.), hipotekaren hedadura
gehitzeaz gain, noski.


7.2.-Hipotekatzailearen eskubideak


Hipotekatzaileak berea den ondasunarekiko, funtsean, bi eskubide edo ahalmen
mantentzen ditu, hipotekatuta dagoen arren:


   1. Ondasuna kontserbatzeko eta administratzeko ahalmena: printzipioz,
      hipoteka exekutatzen den arte, ondasuna hipotekatzailearen eskuetan dago,
      berea izaten jarraitzen duen heinean. Ondasuna hipotekatzeak bere
      jabetza-eskubidea indarrean mantentzen duen arren, azpimarratu beharra
      dago jabetza-eskubidea jada ez dela ‘erabatekoa’ izango, hipoteka
      exekutatzen bada gal baitezake. Beraz, nolabait, jabetza-eskubide hori
      kolokan dagoela esan daiteke, zordunak zorra ez ordaintzea baldintza
      suntsiarazle bat bailitzan, alegia. Hala ere, hipotekatzaileak beste
      eskubide errealekin graba dezake, hirugarrenen alde, bere ondasuna; baina
      eskubide horien titularrek jakingo dute ondasuna hipotekatuta dagoela eta
      hartzekodunak lehentasunezko eskubide bat duela harekiko. Eskubideok
      ezingo dute, orduan, hipotekak hartzekodunari eskaintzen dion bermea
      kaltetu eta hipoteka exekutatzean beste eskubide guzti horiek iraungi
      egingo dira, nahiz eta inskribatuak egon. Eskuratzaileak ondasuna karga
      barik jasoko du enkante publikoan, 1964ko Hiri Errentamenduen Legeak
      aurreikusten zituen derrigorrezko luzapena duten errentamenduak kanpoan
      utzita, indarrean jarraituko baitute, EAGren jurisprudentziaren arabera.
      Errentamendua Kode Zibilaren eraentzari lotua badago, berriz, KZko 1571.
      artikuluari jarraiki, iraungi egingo da hipoteka exekutatzean. Egun
      indarrean dagoen 1994ko Hiri Errentamenduen Legearen 13.1 artikuluak
      honako hau xedatzen du, halaber: Sidurante_los_cinco_primeros_años_de
      duración_del_contratoel derecho del arrendador quedara resuelto por el
      ejercicio de un retracto convencional, la apertura de una sustitución
      fideicomisaria, laenajenación_forzosa_derivada_de_una_ejecución
      hipotecariao de sentencia judicial o el ejercicio de un derecho de opción
      de compra, elarrendatario_tendrá_derecho,_en_todo_caso,_a_continuar_en_el
      arrendamiento_hasta_que_se_cumplan_cinco_años, sin perjuicio de la
      facultad de no renovación prevista en el artículo 9.1. En contratos
      deduración_pactada_superior_a_cinco_años, si, transcurridos los cinco
      primeros años del mismo, el derecho del arrendador quedara resuelto por
      cualquiera de las circunstancias mencionadas en el párrafo anterior,
      quedará extinguido el arrendamiento. Se exceptúa el supuesto en que el
      contrato de arrendamiento haya accedido al Registro de la Propiedad con
      anterioridad a los derechos determinantes de la resolución del derecho
      del arrendador. En este caso, continuará el arrendamiento por la duración
      pactada.Horrela, errentamendua bost urterako itundu bada, bost urte
      horiek igaro baino lehenago errentatzailearen eskubidea erresolbitu
      egiten bada, maizterrak bost urte horiek igaro arte alokairuan egoteko
      eskubidea izango du, ez badio lehenago bere eskubideari uko egin nahi,
      noski. Bost urte baino gehiagorako itundu bada errentamendua,
      errentatzailearen eskubidea erresolbituz gero, errentamendua iraungi
      egingo da, betiere errentamendua hipoteka baino lehenago inskribatua ez
      badago. Edozelan ere, hipoteka exekutatzeko prozedura martxan jartzean,
      maizterrari berri eman beharko zaio, hamar egunetan exekuzio prozeduran
      bere alegazioak aurkez ditzan, nahi izanez gero. Hartzekodunak epaileari
      eskatu ahal izango dio errentamendu horren egoera juridikoa argitzeko eta
      errentamendua iraungi egin dela ebazten badu, ondasunaren eskuratzaileak
      maizterra kanporatu ahal izango du.
   2. Ondasuna xedatzeko ahalmena: hipotekatzaileak bere ondasuna xeda dezake,
      berea izaten jarraitzen baitu, nahiz eta jabetza-eskubidea kolokan egon,
      neurri baten, zordunak zorra ordaintzen duen bitartean. Hipotekatzaileak,
      orduan, beste eskubide erreal batzuekin graba dezake ondasuna, baina
      kontuan hartu beharko da eskubide errealen arteko lehentasuna eratze-
      datak finkatuko duela (prior in tempore potior in iure), eta lehenago
      eratutakoa errespetatu beharko dutela geroago sortu diren eskubideen
      titularrek. Lehentasun-ordena hori eskubideen MAILA (rango) bezala
      ezagutzen da eta Jabetza Erregistroaren eremuan inskripzio-datak
      finkatuko du, ez eskubidearen eratze-datak, alegia. Espainiar
      ordenamenduaren sistemari jarraiki, eskubide erreal bat iraungitzen
      denean, bere lehentasun-postua edo maila hurrengoak eskuratuko du,
      guztiek maila bat igoko baitute. Hala ere, legegileak mailarekin
      negoziatzea baimentzen die titular ezberdinei [norberaren maila beste
      titular bati eskualdatzea(posposición), bi titularrek haien artean duten
      maila permutatzea edo/eta eskubide erreal baten titularrak berari
      momentuan dagokion maila erreserbatzeaetorkizunean eratuko den beste
      eskubide erreal batekiko, HEko 241. artikuluaren arabera].
Hipotekari dagokionez, MAILA berebiziko kontua da. Izan ere, lehenago
inskribatua dagoen hipoteka exekutatzean, ondasuna grabatzen zuten beste karga
guztiak iraungiko dira (edo ia denak, errentamenduekin ikusi den bezala).
Exekutatutako hipoteka baino lehenago inskribatuak dauden eskubideek indarrean
jarraituko dute; beraz, maila edo lehentasun-ordena oso garrantzitsua izango da
eskubideen existentziari edo iraungitzeari dagokienez. Hori bai, hipoteka
exekutatzean, ondasuna saldu ondoren, hartzekodunaren kreditua kitatuta, dirua
sobera badago, zordunaren beste hartzekodunek soberakin hori erabili ahal
izango dute beren kredituak kitatzeko.
Bestalde, jakina da hipotekatzaileak hipotekatutako ondasuna eskualda
dezakeela, kostubidez ala dohan, inter vivos edo mortis causa, hipotekatzailea
izatearekin batera zorduna ere den ala ez kontuan hartu gabe. Grabatutako
ondasuna eskuratzen duenak ondasuna grabatuta eskuratuko du, ondasunari lotuta
agertzen baita eskubide erreala. Eskuratzaile horri Hipoteka Legeak eta
Prozedura Zibilaren Legeak HIRUGARREN EDUKITZAILEA (tercer poseedor) deitzen
diote; betiere, ez bada, ondasuna eskuratzearekin batera, zorduna bilakatzen,
nahiz eta horretarako hartzekodunaren baimena, esanbidezkoa ala isilbidezkoa,
ezinbestekoa suertatu (KZko 1205. art.). Hirugarren edukitzailea hipotekatutako
ondasuna eskuratzen duena da, baina zorduna izan gabe, alegia. Hala, zordunak
ez badu zor duena ordaintzen, hartzekodunak hirugarren edukitzailearen kontra
egikaritu dezake akzio erreala, hipoteka exekutatuz ondasunaren balioa
lortzearren; baina zorduna ez den heinean, ezin izango du akzio pertsonala
haren aurka tarteratu, alegia. Ondasun zehatz horrek erantzungo du zorraren
aurrean, ez hirugarrenaren ondare guztiak, zordunarekin gertatzen den ez
bezala, KZko 1911. artikuluaren arabera. Halaber, hirugarren edukitzaileak
hipoteka exekutatzean ondasuna grabatuz indarrean geratzen diren eskubide
errealak jasan beharko ditu, edozelan ere.




8.-Aldaketak


Hipoteka-eskubideak aldaketa batzuk izan ditzake eratzen denetik exekutatzen
den arte. Batetik, hipoteka-eskubidea HANDITZEA eska dezake hartzekodunak,
hipotekatutako ondasunarekiko, oraindik zordunaren eskuetan badago, edo/eta
honek izan ditzakeen beste ondasun batzuk grabatuz, HLko 115. artikuluaren
arabera. Normalean, ondasunaren balioa jaitsi bada edo/eta hipoteka-eskubideak
kreditua estaltzen ez badu, hartzekodunak hipotekaren eremua handitzea eskatuko
du eta bere bermea sendotuko du. Zordunarekin ere adostu dezake handitzea. Hori
bai, handitze hori Jabetza Erregistroan inskribatu beharko da, HLko 81.
artikuluari jarraiki, eta handitzea baino lehenago inskribatuak dauden
eskubideek lehentasuna izango dute horien mailari begira.


Bestalde, hipotekatutako ondasuna parte ezberdinetan ZATI daitekeela ere
azpimarratu beharra dago. Hala ere, zatiketa horrek ezin izango du
hartzekodunaren eskubidea kaltetu, HLko 123. artikuluak xedatzen duen bezala:
Si una finca hipotecada se dividiere en dos o más, no se distribuirá entre
ellas el crédito hipotecario sino cuando voluntariamente lo acordaren el
acreedor y el deudor. No verificándose esta distribución, podrá repetir el
acreedor por la totalidad de la suma asegurada contra cualquiera de las nuevas
fincas en que se haya dividido la primera o contra todas a la vez.Grabatutako
ondasuna zatitzeak ez du, beraz, derrigorrez, kredituaren zatiketa ekarriko.
Hartzekodunak kreditua hainbat finkaren arabera zatitzea onartzen badu, ez da
arazorik egongo hipotekatzailearentzat; baina ez badu onartzen, zordunak zorra
ordaintzen ez badu, hartzekodunak edozein finkaren aurka (edo guztien kontra
aldi berean) egikaritu ahal izango du akzio erreala.


Hartzekodunak bere kreditua eskualda dezake, halaber (KZko 1112 eta 1878.
art.). Kreditua eskualdatzean, hipoteka-eskubide erreala ere eskualdatuko du,
harekiko osagarria den heinean. Eskuratzaileak, orduan, kredituarekin batera,
eskubide erreala eskuratuko du. Kredituaren eskualdaketa agiri publikoan
adierazi beharko da eta Jabetza Erregistroan inskribatu, HLko 149. artikuluaren
arabera. Zordunari jakinarazi beharko zaio hartzekoduna aldatu dela, gainera,
notario bidez edo jakinarazpen judiziala dela medio. Hartzekodunak ez badu
jakinarazpen hori gauzatzen, zordunari eragindako kalteen aurrean erantzungo
du, HLko 151. artikuluari jarraiki. Eskualdaketa osoa edo partziala izan
daiteke.


9.-Iraungitzea


Hipoteka-eskubidea iraungi egingo da kreditua iraungitzen bada, harekiko
osagarria den heinean, eta baita ere, eskubide errealak iraungitzeko arrazoiren
bat ematen denean (kontsolidazioa, titularraren errenuntzia, ondasuna
desagertzea, desjabetza, preskripzio azkentzailea –akzio erreala hogei urteren
buruan iraungitzen baita-, etab.). Bestalde, inskripzioa kantzelatu beharko da
Jabetza Erregistroan, printzipioz, hipoteka iraungitzen bada, baina ez da
derrigorrezkoa. Nahiz eta hipoteka-eskubidea iraungi, inskripzioak indarrean
jarrai dezake Erregistroan.




IV.-BAHIA (prenda, pignus)


1.-Kontzeptua, ezaugarriak eta eratzea


Bahiak, hipotekak ez bezala, KZko 1864. artikuluari jarraiki, gizakion
komertzioan dauden ONDASUN HIGIKOR gorpuzdunak grabatzea ahalbidetzen du
hartzekodunaren kreditua bermatzeko (margo-lana, bitxia, autoa…). Baina
hipotesi honetan, hipotekarekin gertatzen den kontrakoa ematen da: gauzaren
edukitza, ez jabetza, hartzekodunari eskualdatzen zaio, zordunak grabatutako
gauza hirugarren bati eskualda ez diezaion hartzekodunaren eskubidearen maulan.
Zordunak jarraituko du gauzaren jabe izaten, baina ez du gauzaren berehalako
edukitza berak izango. Hartzekodunak izango du zordunak zorra ordaindu arte,
edo/eta hirugarren batek, hartzekodunak eta zordunak hala adosten badute (KZko
1863. art.).


Ondasun higikorra izateaz gain eta hartzekodunari edukitza eskualdatzeaz gain,
bahia-eskubide erreal gisa eratzeko, eta hirugarrenen aurrean aurkatu ahal
izateko (erga omnes eraginkortasuna izan dezan), ezinbestekoa da eskubidearen
eratze-data agiri publiko batean adieraztea. Hala xedatzen du KZko 1865.
artikuluak: No surtirá efecto la prenda contra tercero si no consta por
instrumento público la certeza de la fecha.Hartzekodunaren eta zordunarenartean
egiletsitako bahia-kontratua, beraz, agiri publiko batean egiletsi beharko da
bahia-eskubide erreal gisa eratzeko, ondasun higikorrak ezin baitaitezke
Jabetza Erregistroan inskribatu.


2.-Edukia


Bahia-eskubidearen edukia HARTZEKODUNAREN eskubideek eta betebeharrek osatzen
dute. Kode Zibilak aurreikusten duen eraentza juridikoaren arabera, hiru dira
hartzekodunak dituen ahalmenak:


   1. Zordunak zorra ordaindu bitartean gauzaren edukitza mantentzea (KZko
      1866.I art.), hartzekodunak edo hirugarren batek, alegia, ez zordunak
      berak. Hartzekodunak ezin izango du, ordea, gauza erabili (KZko 1870.
      art.). Erabiltzen badu, ondasunaren jabeak (zorduna edo hirugarren bat)
      gauza gordailuan jartzea eskatu ahal izango du, edo/eta edukitza
      hirugarren bati eskualdatzea. Gauzak fruituak sortzen baditu,
      hartzekodunak ezingo ditu eskuratu, fruituak zibilak direnean izan ezik.
      Hipotesi honetan zordunak berari zor dizkion interesekin konpentsatu ahal
      izango ditu hartzekodunak fruitu horiek (KZko 1868. art.). Egile batzuen
      iritziz, konpentsazio hori edozein fruiturekin egin daiteke, hala ere.
      Edukitza mantentzearen truke, hartzekodunak edo ondasuna edukitzan duen
      hirugarrenak ondasuna behar bezala mantentzeko beharrezkoak diren
      konponketak egin beharko dituzte, gerora zordunak itzuliko baitie haiek
      konponketa horiengatik ordaindutakoa. Kantitate horiek guztiak ordaindu
      arte, edukitza erretenitu ahal izango du hartzekodunak edo hirugarrenak.
      Izatez, KZko 1866.II artikuluak erretentzio-eskubide honen hipotesi
      berezi bat arautzen du, pignus gordianum deiturikoa: (…) Si mientras el
      acreedor retiene la prenda, el deudor contrajese con él otra deuda
      exigible antes de haberse pagado la primera, podrá aquél prorrogar la
      retención hasta que se le satisfagan ambos créditos, aunque no se hubiese
      estipulado la sujeción de la prenda a la seguridad de la segunda
      deuda.Nahiz eta lehenengo zorra ordaindu, bigarrena ordaintzen ez badu,
      nahiz eta bahia, berez, iraungi egin den bermatzen zuen lehenengo kreditu
      hori iraungi delako, salbuespen gisa, hartzekodunak gauzaren edukitza
      erretenitu ahal izango du, nahiz eta iraungi den bahiak bigarren zor hori
      bermatu ez. KZko 1871. artikuluak sensu contrario xedatutakoaren
      salbuespena litzateke suposamendu hau, alegia. Bahiak ez du indarrean
      jarraituko, beraz, soilik erretentzio-eskubide bat da.
   2. Hirugarrenen erasoetatik gauza babestea, ondasunaren jabeak izango
      lituzkeen edukitza eta jabetza defendatzeko akzioak tarteratuz (KZko 446
      eta 1869. art.).
   3. Zordunak zorra ordaintzen ez badu, bahia exekutatzea, eta, ondasuna
      salduz, salmentatik ateratzen den diruarekin lehentasunez bere kreditua
      kobratzea. Exekuzioa judiziala (PZLko 681. eta hurrengo art.) edo
      estrajudiziala izan daiteke. Bigarren hipotesi hori KZko 1872. artikuluan
      aurreikusten da: El acreedor a quien oportunamente no hubiese sido
      satisfecho su crédito podrá proceder ante Notario a la enajenación de la
      prenda. Esta enajenación habrá de hacerse precisamente en subasta pública
      y con citación del deudor y del dueño de la prenda en su caso. Si en la
      primera subasta no hubiese sido enajenada la prenda, podrá celebrarse una
      segunda con iguales formalidades; y, si tampoco diere resultado, podrá el
      acreedor hacerse dueño de la prenda. En este caso estará obligado a dar
      carta de pago de la totalidad de su crédito. Si la prenda consistiere en
      valores cotizables, se venderán en la forma prevenida por el Código de
      Comercio.Notarioak zuzendutako enkante publikoaren bidez exekutatuko da
      bahia, orduan. Enkanteak ez badu emaitzarik ematen, hartzekodunak
      ondasunaren jabetza eskuratuko du eta zordunaren obligazioa iraungi
      egingo da. Enkantea dela medio hirugarren batek ondasuna eskuratzen badu,
      ordea, diru horrekin hartzekodunak bere kreditua aseko du eta nahikoa ez
      bada, akzio pertsonala tarteratu ahal izango du zordunaren kontra, ez
      hirugarrenaren kontra. Dirua sobera balego, aldiz, ondasunaren jabeari
      itzuliko zaio, jabea zorduna izan ala ez. Hartzekodunen eta bahia-
      eskubidearen titularren lehentasuna prior tempore potior iure
      printzipioaren arabera ere finkatuko da.


3.-Iraungitzea


Bahia-eskubidea iraungiko da bermatzen duen kreditu-eskubidea iraungitzen
denean eta berezko beste arrazoiengatik: objektua desagertzeagatik, bermea
exekutatzeagatik, titularraren errenuntzia dela medio, kontsolidazioagatik,
kondonazioagatik (ikus KZko 1191. artikuluak aurreikusten duen iuris
tantumpresuntzioa kondonazio-hipotesi zehatz batean), etab. Bahiaren objektua
desagertzen bada, baina jabeak aseguru bat baldin badu haren balioa
ziurtatzeko, bahia kalte-ordainaren gainean ezarriko da, subrogazio errealaren
printzipioari jarraiki.


4.-Bahia bereziak


Hiru dira, haien ezaugarriengatik, bereziki aipatuko diren bahiak:


   1. Bahia irregularra: hala deitzen zaio diruaren gainean eratzen den
      bahiari. Hipotesi honetan, beraz, zordunak edo hirugarren batek dirua
      eskaintzen du bahiaren objektu lez bere obligazioa beteko duela
      bermatzeko. Dirua gauza kontsumigarria denez, hartzekodunak diru horren
      jabetza eskuratuko du eta zordunak zorra ordainduz gero, beste
      horrenbeste itzuliko dio honi. Exekuzio-prozedura asko errazten da kasu
      honetan, izan ere, hartzekodunak bahian entregatutako dirua hartuko baitu
      zorraren ordain gisa.
   2. Kredituen gaineko bahia: suposamendu horretan, zorduna beste hirugarren
      baten hartzekoduna da, eta bere hartzekodunari obligazioa beteko duela
      bermatzeko, berak hirugarren haren kontra duen kreditu-eskubidea
      eskaintzen du bahia gisa.Egia esan, zordunak ez badu zorra ordaintzen,
      hartzekoduna bere posizioan subrogatuko da kreditu hori zordunaren
      zordunari galdatzearren, alegia. Kreditu-konpentsazio bat da, finean. Eta
      hartzekodun aldaketa zordunaren zordunari jakinarazi beharko zaio,
      halaber.
   3. ‘Montes de Piedad’ delako establezimenduetan gordailuan utzitako
      objektuen gaineko bahia:KZko 1873. artikuluak aurreikusten du suposamendu
      hau: Respecto a los Montes de Piedad y demás establecimientos públicos,
      que por instituto o profesión prestan sobre prendas, se observarán las
      leyes y reglamentos especiales que les conciernan y subsidiariamente las
      disposiciones de este título.Hipotesi hau berezia da, ENPEINU-ETXEETAN
      zordunak ondasun higikor bat gordailuan uzten baitu enpeinu-etxeak
      aurreratzen dion mailegu bat itzuliko duela bermatzeko.




V.-ONDASUN HIGIKORREN GAINEKO HIPOTEKA ETA EDUKITZAREN ESKUALDAKETARIK GABEKO
BAHIA


Bi berme-eskubide erreal hauek hibridoak lirateke: hipoteka ondasun higiezinen
gainean ezartzen da, printzipioz, eta, ikusi den bezala, bahiak zordunak berme
bezala eskaintzen duen objektuaren edukitzaren eskualdaketa dakar
hartzekodunaren alde, nahiz eta hirugarren batek eduki zordunak zorra bete
bitartean. Bi oinarri horiek ez dira betetzen eskubide erreal hauetan, alegia:
hipoteka ondasun higikor zehatz batzuen gainean ere ezar daiteke eta bahia
hartzekodunaren aldeko edukitza eskualdaketarik gabe ere era daiteke. Bi figura
hauek 1954ko abenduaren 16ko Legeak arautzen ditu, Ondasun higiezinen gaineko
Hipotekari eta edukitzaren eskualdaketarik gabeko Bahiari buruzkoa, alegia.
Erregistro berezi bat sortu zituen 1955eko ekainaren 17ko Dekretuak bi eskubide
erreal hauek inskribatzeko, baina gaur egun Ondasun Higikorren Erregistroan
inskribatzen dira2. Erregistro berezi horretan inskribatzea derrigorrezkoa
izango da eskubide erreal horiek eratzeko eta erga omnes eraginkortasuna
garatzeko. Lege hark deskribatzen dituen ondasun higikor zehatzak besterik ezin
dira eskubide erreal hauekin grabatu, eta gainera, ez dira bateragarriak:
batzuk dira hipoteka mugikorraren bidez grabatu daitezkeenak (12. art.) eta
beste batzuk, ezberdinak, edukitza eskualdatu gabe bahian eman daitezkeenak
(52, 53 eta 54. art.). Bi eskubide erreal berezi horien objektuak ezberdintzen
dira, beraz.


Bi hipotesietan, zordunak edo/eta berme bezala bere ondasuna grabatzen duenak
horren jabetza mantenduko du, kreditua lortzeaz gain. Gauza erabili ahal izango
du jabeak zordunak zorra ordaindu bitartean. Bi eskubide erreal horiei buruzko
xedapen orokor batzuk aurreikusten ditu 1954ko Legeak 1.-11. artikuluetan.
Ondoren laburtuko dira:


1.-Bi eskubide erreal hauetariko batekin ondasun higikor bat grabatu nahi bada,
eta berau ondasun-erkidego baten objektua bada edo/eta gozamena eta jabetza
soila bereiztuak baditu, ondasun osoa grabatu beharko da zordunaren zorra
bermatzeko. Zatiezina izango da bermea objektuarekiko (1.I art.).


2.-Ezin dira hipoteka higikorra edo edukitzaren eskualdaketa ez dakarren bahia,
jada hipotekatutako, enbargatutako edo bahian emandako ondasunen gainean
ezarri. Oraindik erabat ordainduta ez dauden ondasunen gainean ere ez, hipoteka
edo bahia ordaintzeko falta den zatia bermatzeko ezartzen diren hipotesia izan
ezik. Ondasun beraren gaineko berme aniztasuna ekiditea da Legearen 2.
artikuluak ezartzen duen debeku honen helburua, izan ere, lehentasuna izango du
ezarritako lehenengo berme errealak eta besteak iraungi egingo dira lehenengoa
exekutatzean.


3.-Agiri publikoan ezarri beharko dira biak eta, gainera, Hipoteka higikorraren
eta edukitzaren eskualdaketa ez dakarren Bahiaren Erregistroan inskribatu
beharko dira. Erregistro honek ez ditu, ordea, deusezak diren hipoteka- eta
bahia-kontratuak konbalidatuko (3. art.).


4.-Zordunak, edo grabatutako ondasunaren jabeak, ezin izango du ondasuna
hartzekodunaren baimenik gabe xedatu (4. art.). Ondasunok kalteren bat jasaten
badute exekutatu bitartean, jabeak jasoko duen kalte-ordaina grabatuko dute
eskubide errealok subrogazio errealaren bertutez (5. art.). Bahia irregular bat
izango da hipotesi horretan, kreditu-eskubide baten bahia izango baita, alegia.


5.-Hartzekodunak bere kreditua eskualda dezake, hori bai, HLko 149 eta 151.
artikuluek ezartzen dituzten ukanbeharrak betetzen baditu eskualdaketak. Baina
ezin izango dira berriz hipotekatu hipoteka higikorrarekin edo edukitzaren
eskualdaketa ez dakarren bahiarekin grabatutako ondasunak. Azpi-hipoteka ez da
posible, beraz, hipotesi hauetan.


6.-Legez egikarituak izan daitezkeenetik, bi eskubide erreal hauen AKZIOA hiru
urtean azkenduko da (11. art.).


Banan-banan aztertuko dira, laburki bada ere, bi eskubideok:


1.-ONDASUN HIGIKORREN GAINEKO HIPOTEKA: 1954ko Legearen 12. artikuluak bost
hipoteka higikor bakarrik arautzen ditu, hipotekatu nahi den ondasunaren
arabera, alegia:


   1. Merkataritza-establezimenduak
   2. Autoak eta beste ibilgailu motordunak
   3. Aerontziak
   4. Industriarako makineria
   5. Jabetza intelektuala eta industriala


Normalean, merkataritza-establezimenduak, ibilgailu motordunak eta
industriarako makineria izaten dira hipoteka higikor honen objektuak. Hipoteka
hau eratzean, zehazki finkatu beharko dira objektuaren ezaugarriak,
hartzekodunaren eta zordunaren datuak, bermatutako obligazioaren eremu guztiak
(eskubide berarekin bermatutako obligazioak bat baino gehiago badira,
bakoitzaren erantzukizun-zatia), eta, kasuz kasu, zorduna eta grabatutako
ondasunaren jabea pertsona bera ez badira, azken horren identifikazioa.
Hipoteka higikorrarekin grabatzen diren ondasunak beste berme-eskubide erreal
batekin grabatuak ez daudela ere adierazi beharko da.


Behin ondasunak hipoteka higikorrarekin grabatuta, hipotekatzaileak bere esku
izango ditu, erabiltzeko ahalmena baitu. Baina bere erruagatik kalteak jasaten
baditu grabatutako ondasunak, hartzekodunak eskatu ahal izango du ondasun
horiek administrazio judizialpean ezartzea.


Hipoteka higikorraren eta edukitzaren eskualdaketarik ez dakarren Bahiaren
Erregistroan inskribatzeak ekarriko dio eskubideari erga omnes eraginkortasuna,
hirugarrenen aurrean aurkagarria suertatuko den heinean. Egun, hala ere,
hipotekatzen den objektuaren izaeraren arabera, Erregistro baten edo beste
inskribatu beharko dira hipoteka horiek (ibilgailuak matrikulatuta geratzen
diren probintzia mailako Erregistro Administratiboa, Merkataritza
Erregistroa,…).


2.-EDUKITZAREN ESKUALDAKETA EZ DAKARREN BAHIA: hiru dira bahia-eskubide honekin
graba daitezkeen ondasun higikorrak:


   1. Fruituak, animaliak eta makinak, betiere nekazaritza-, abeltzaintza- edo
      baso-ustiapen baten parte direnean (52. art.)
   2. Makinak eta pilatutako lehengaiak aurreko puntuan azaldutako ustiapen
      baten parte ez direnean (53. art.)
   3. Balio historikoa edo artistikoa duten objektuen bildumak (margo-lanak,
      eskulturak edo liburuak), baita objektu hauek bilduma baten parte ez
      direnean ere (54. art.).


Ondasun horien jabeak ondasun horiekiko jabetza eta edukitza bere esku izango
du, baina ezingo ditu ondasunok tokiz aldatu hartzekodunaren baimenik gabe.
Hartzekodunak, gauzon edukitza izango ez duenez, momentu oro gauza horiek non
dauden jakiteko eskubidea du, bere kreditua bermatzearren. Ondasunak non egongo
diren argi adierazi beharko da, beraz, bahiaren eratze-agirian. Bahiarekin
grabatutako ondasunak mantentzea eta beharrezkoa diren gastuak ordaintzea
zordunaren betebeharra izango da, halaber, eta hartzekodunak inspekzionatu ahal
izango ditu. Ondasunen jabeak kalteak eragiten badizkie, hartzekodunak bahiaren
exekuzioa galdatu ahal izango du, ondasunak gordailuan baleude bezala. Baina
jabeak hirugarren bati eskualdatzen badizkio grabatutako ondasunak,
hartzekodunak ez du ondasun horiek exekutatzeko ahalmenik izango. Hirugarrenen
aurreko eraginkortasun mugatua du, beraz, bahia honek.




VI.-ANTIKRESIA


KZko 1881. artikuluak honako hau xedatzen du: Por la anticresis el acreedor
adquiere el derecho de percibir los frutos de un inmueble de su deudor con la
obligación de aplicarlos al pago de los intereses, si se debieren, y después al
del capital de su crédito.Hauek lirateke, beraz, antikresi-eskubide errealaren
ezaugarriak:


   1. Berme-eskubide erreal bat da. Zordunak hartzekodunaren kreditua aseko
      duela bermatzeko antekresi-eskubidearekin grabatu egiten du berea den
      ondasun higiezin bat.
   2. Beti grabatzen du antikresiak edozelako fruituak ematen dituen ondasun
      higiezin bat.
   3. Eskubide erreal osagarria da, bermatzen duen kredituarekin batera doa
      beti. Hura iraungitzen bada, berme-eskubide erreala ere iraungiko da.
   4. Eskubide zatiezina da, kreditu osoa bermatzen da ondasun osoa grabatuz.
   5. Zordunak ez badu zorra ordaintzen, hartzekodunak antikresia exekutatu
      ahal izango du eta exekuzio horretatik ateratako diruarekin bere kreditua
      kobratuko du.
   6. KZko 1881. artikuluak zorduna aipatzen duen arren, hirugarren batek berea
      den ondasuna graba dezake zordunaren obligazioa bermatzeko. Kredituaren
      hartzekoduna dena antikresi-eskubidearen titularra izango da, halaber.
   7. Ez du formazko ukanbehar berezirik, baina hirugarrenekiko eraginkortasuna
      izan dezan, Jabetza Erregistroan inskribatu beharko da eskubidea.
   8. Doktrinak eztabaidatzen du eskubide honek grabatutako ondasunaren
      edukitzaren eskualdaketa dakarren ala ez hartzekodunaren alde. Kode
      Zibileko zenbait xedapenek hori aurresuposatzen dutela dirudi, hala ere
      (1882, 1883, 1885 eta 1886. art.).
   9. Kode Zibileko 1881.-1886. artikuluetan arautzen da.
  10. Hartzekodunak grabatutako ondasunak sortutako fruituekin kobratuko du
      bere kreditua. Hartzekodunak baldin badu ondasunaren edukitza, berak
      ordaindu beharko ditu ondasunak behar dituen konponketak eta fruituen
      ekoizpenak dakartzan gastuak. Nahiz eta gero, fruituak jasotzean, gastu
      horiek guztiak deskontatzeko ahalmena izan. Zorduna edo hirugarrena
      badira ondasuna edukitzan dutenak, orduan, horien kontura izango dira
      aipatu ordainketak (KZko 1883.II art.).
  11. Printzipioz, kontrakoa ituntzen ez den heinean, zordunak edo ondasunaren
      jabeak ezin izango du ondasunaren edukitza berreskuratu zor osoa ordaindu
      bitartean. Zatiezina izango da, beraz, bermezko antikresi-eskubide
      erreala.
  12. Zordunak ez badu zorra ordaintzen, ezin izango du hartzekodunak ondasuna
      bere egin, legeak arautzen dituen prozedurak erabili beharko ditu
      antikresia exekutatzeko (KZko 1884. art.).
  13. Antikresi-eskubidea iraungi egingo da bermatzen duen kreditua iraungitzen
      denean edo/eta eskubide errealak iraungitzeko arrazoi berberak direla
      medio.










VII.-JABETZA ERRESERBATZEA (reserva de dominio)


Aipamen bat, besterik ez, jabetza erreserbatzeari buruz, bere berme-funtzioari
dagokionez, datorren ikasturtean obligazio eta kontratuak aztertzean zehatzago
aztertuko baita figura juridiko hau. 28/1998 Legeak, uztailaren 13koa, Ondasun
Higikorrak Epeka Saltzeari buruzkoa, arautu egiten du berme hau saltzailearen
edo finantzatzailearen alde, alegia.


Erosleak epeka ondasun higikor bat erosten du (auto bat, adibidez), eta, epeka
prezioa ordainduko duela bermatzeko, saltzaileak, edo/eta ordainketa finantzatu
dionak, ondasun horren jabetza erreserbatzen du erosleak zor osoa ordaindu
arte. Bitartean, zordunak ondasuna erabili ahal izango du, baina jabetza
‘kolokan’ egongo da prezio osoa ordaindu arte. Jabetzaren transmisioa, beraz,
baldintza esekitzaile baten menpe geratzen da, hots, zordunak prezioa
ordaintzean datzana. Erosleak prezio osoa ordaintzen duenean, orduan
transmitituko zaio epeka erosi duen ondasunaren jabetza. Horregatik, ezin
izango dute zordunaren beste hartzekodunek ondasun hori enbargatu, izan ere, ez
baita eroslearena oraindik, saltzailearena edo finantzatzailearena baizik. Hala
ere, egile batzuek jabetza hasieratik erosleari transmititzen zaiola ulertzen
dute, nahiz eta ondasuna hartzekodunaren esku geratu berme-eskubide erreal
baten titularra den heinean. Hala ulertuko balitz, eroslearen beste
hartzekodunek ondasuna enbarga lezakete, eta jabetzaren erreserba alde duen
hartzekodunak bermea exekutatzeko lehentasunezko eskubide bat soilik izango
luke, baina ez ondasunaren jabetza bera (BERCOVITZ).


Hirugarrenen aurrean eraginkortasuna izan dezan, jabetza-erreserba Ondasun
Higikorren Erregistroan inskribatu beharko da. 28/1998 Legeak berak
aurreikusten du, gainera, zordunak zorra ordaintzen ez badu hartzekodunak
jarraitu beharreko prozedura bermea exekutatzeko.




VIII.-BIBLIOGRAFIA


-ALBALADEJO: “La hipoteca unilateral”, ADC, 1950, 61. eta hurrengo or.
-AMORÓN GUARDIOLA: La causa del crédito hipotecario, Madril, 1990.
-BLASCO GASCÓ: Objeto de la hipoteca y ejecución hipotecaria, Valentzia, 1994.
-BONET CORREA: “Los préstamos hipotecarios con cláusulas de estabilización”,
RDN, 1960 (uztaila-abendua), 42. eta hurrengo or.
-CABELLO DE LA SOTA: “La hipoteca en garantía de rentas o prestaciones
periódicas”, RCDI, 1947, 81. eta hurrengo or.
-CANO TELLO: La hipoteca de concesiones administrativas, Madril, 1982.
-CAPO BONAFUS: “Algunas consideraciones sobre la prenda de créditos”, RCOI,
1931, 282. eta hurrengo or.
-CRISTOBAL MONTES: “Presupuestos de la disminución de la garantía hipotecaria”,
RCDI, 1971, 565. eta hurrengo or.
-DE LA CÁMARA ÁLVAREZ: “Notas críticas sobre la naturaleza de la hipoteca como
derecho real”, RDP, 1962, 500. eta hurrengo or.
-DORAL GARCÍA: La fase de seguridad en la hipoteca, Madril, 1967.
-GONZÁLEZ PORRAS: La hipoteca en garantía de letras de cambio, Madril, 1987.
-GUILARTE ZAPATERO: La segunda hipoteca en el Derecho español, Bartzelona,
1966.
-GULLÓN BALLESTEROS: El derecho real de subhipoteca, Bartzelona, 1957, 34-60.
or.
-VALLET DE GOYTISOLO: Hipoteca del derecho de arrendamiento, Madril, 1951.
-VIÑAS MEY: “La prenda irregular”, RDP, 1925, 102. eta hurrengo or.
































































1 Hala ere, praktikan, ITUN KOMISIOARI buruzko debekua gainditzeko badago
formula juridiko bat baino gehiago. Esanguratsuenetariko bat simulazioz
egiletsitako ATZERA SALTZEKO itunarekin gauzatutako salerosketa-kontratua
litzateke. Hipotesia azalduko da ondoren. Salerosketa-kontratuan saltzaile gisa
agertzen dena zorduna da eta erosle bezala kontratatzen duena hartzekoduna,
alegia. Zordunak eta hartzekodunak salerosketa-kontratu bat simulatzen dute,
baina haien helburua hartzekodunari berme bat eskaintzea da, ez ondasuna
eskualdatzea. Horregatik, salerosketa-kontratu ‘faltsua’ edo simulatua
egilestean, atzera saltze ituna adosten dute bi aldeek. Hartzekodunak, erosle
faltsu gisa, zordunak zor dion kantitatearen baliokidea den ondasuna eskuratzen
du. Zordunak ondasuna berreskuratu ahal izango du hartzekodunak ‘ordaindu’ zuen
prezioa honi itzultzen badio. Egia esan, hartzekodunak ez dio ezer ere ordaindu
zordunari, baina hirugarrenen aurrean hala ageri da. Eta zordunak ondasuna
berreskuratzeko ordainduko dion kantitatea, izatez, zorra bera izango da,
interesak eta gastuak gehitu ondoren. Zordunak ondasuna berreskuratzeko duen
epea zorra ordaintzeko duena izango da, eta ez badu, epea heltzean, finkatutako
kantitatea ordaintzen, hartzekoduna ondasunarekin geratuko da, itun
komisorioaren gaineko debekua erabat gaindituz, alegia. Berme-funtzioa duen
salerosketa bat dela onartu du jurisprudentziak, nahiz eta salerosketa bezala,
printzipioz, kontratua deuseza izan. Zordunaren arriskua hartzekodunak ondasuna
hirugarren bati saltzean datza, ordea, hau fede onekoa izanik, zordunak
ondasuna galduko baitu.
2 Ondasun Higikorren Erregistroa Espainiako Justizia Ministerioaren mende
kokatzen da, ENZOren zuzendaritzapean, hain zuzen ere. Ondasun Higikorren
Erregistro Zentrala Madrilen dago eta gainera, probintzia bakoitzean, Ondasun
Higikorren Erregistro bat dago, Zentralak koordinatzen baititu horiek guztiak.
Jabetza Erregistroko eta Merkatal Erregistroko arduradunek egiten dute Ondasun
Higikorren Erregistroaren antolakuntza eta kudeaketa, eta araudi berbera zaio
aplikagarri. Bertan ondasun higikorren gaineko jabetza eta beste eskubide
errealak inskribatzen dira, baita haiei buruzko egintza eta kontratuak ere
(leasinga, hipoteka, bahia…). Sei atal ditu, argi bereiztuak: a) Itsasontziak
eta aireontziak; b) Autoak eta beste ibilgailu motordunak; c) Industriako
makineria, merkataritza-establezimenduak eta talde-ondasunak; d) Ondasun
higikorren gaineko berme errealak; e) Erregistragarriak diren beste ondasun
higikorrak; f) Kontratuen Baldintza Orokorrak.
177




