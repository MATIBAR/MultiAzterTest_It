                    10._GAIA:_“LEHENTASUNEZ_ESKURATZEKO_ESKUBIDEAK”   I.-ARAUDIA  -Kode Zibila -1994ko Hiri Errentamenduei buruzko Legea   II.-KONTZEPTUA ETA EZAUGARRIAK  Lehentasunez eskuratzeko eskubideek euren titularrei eskaintzen diete ondasun zehatz bat beste inork baino lehenago eskuratzeko ahalmena. Kode Zibilak eskubide hauen hipotesi zehatzak bakarrik arautzen ditu, ez baitu kategoria honi buruzko araudi orokorrik aurreikusten. Halaber, egileek luze eztabaidatu dute eskubide hauen izaera juridikoari buruz. Funtsean, egile batzuek adierazi dute eskubide hauek ez direla errealak, ez baitiete bere titularrari ondasunarekiko berehalako botere zuzenik eskaintzen. Hala ere, hori bera gertatzen da edukitzaren eskualdaketa ez dakartzaten bermezko eskubide errealekin, eta horregatik ez da eztabaidatzen errealak diren ala ez. Lehentasunez eskuratzeko eskubideetan, titularrak ez du ondasunarekiko inolako botere zuzenik, egia da, baina bere eskubidea egikaritzeko orduan ez du ondasunaren jabearen baimenik beharko, eskubidea zuzenean egikaritu baitezake, berme-eskubide errealekin gertatzen den bezala. Zentzu honetan, berehalakotasuna hala ulertuta, hauek ere eskubide errealak direla ondorioztatu dute beste zenbait egilek.  Lehentasunez eskuratzeko eskubideek ez dute ondasunaren jabeak ondasuna xedatzeko duen eskubidea grabatzen. Ez da, bada, xedatzeko debeku bat. Kontrakoa. Ondasunaren jabeak ondasuna eskualdatu nahi badu, lehentasunez eskuratuko dute ondasun hori, nahi izanez gero, lehentasunez eskuratzeko eskubideen titularrek, hirugarren erosle potentzial guztien gainetik. Hori da eskubide hauek titularrari ematen dioten ahalmena, alegia.  Hiru dira, tradizionalki, kategoria honetan sartu izan diren eskubideak: EROSTEKO AUKERA (opción de compra), TANTEOA eta ERRETRAKTUA. Legez edo aldeen borondatea dela medio era daitezke eskubideok, eta eskubide erreal gisa era daitezke (Jabetza Erregistroan inskribatuz) edo soilik kreditu-eskubide gisa, eskubideei eman nahi zaien eraginkortasunari erreparatuz, bermezko eskubideekin ikusi den bezala. Banan-banan aztertuko dira ondoren, kontuan hartuta tanteoa eta erretraktua batera ikusiko direla, hainbat fasetan garatzen den eskubide bakarra osatuko balute bezala, alegia.      III.-TANTEO- ETA ERRETRAKTU-ESKUBIDEAK   Eratze-tituluari dagokionez, eskubide hauek legezkoak edo borondatezkoak izan daitezke:   1) Legezko tanteo- eta erretraktu-eskubideak. Ondasun baten jabeak berau saldu edo ordainketan eman nahi badu (dohaintza- eta permuta-hipotesietan ez da emango), ondasun horrekiko tanteo- eta erretraktu-eskubidea duenari salmenta hori burutuko duela jakinarazi behar dio lehenbizi. Fase horri TANTEOA deitzen zaio, beraz. Saltzaileak, jabeak, lehentasunez eskuratzeko eskubidearen titularrari eskaini beharko dio, prezio zehatz batean, beste inori baino lehenago, ondasuna eskuratzeko aukera. Soilik aldeen artean efektua duen eskubidea da, tanteoa, hirugarrenengan eraginik ez baitu oraindik. Eskubidearen titularrak ez badu egikaritu nahi, jabeak edonori saldu ahalko dio ondasuna. Baina, tanteoa burutu ondoren, lehenago eskuratzeko eskubidearen titularrari finkatutako prezioa aldatzen badu hirugarren bati saltzekotan, titular horrek ERRETRAKTUA egikaritzeko aukera izango du, hots, hirugarrenaren aldeko eskualdaketa deuseztatu berak ondasun hori eskuratzeko, alegia, jabeak hirugarren horrekin adostutako prezio bera ordaindu ondoren. Horregatik ez da erabat zuzena KZko 1521. artikuluak erretraktu-eskubideari buruz xedatzen duena: El retracto legal es el derecho de subrogarse, con las mismas condiciones estipuladas en el contrato, en lugar del que adquiere una cosa por compra o dación en pago.Teknikoki, orduan, erretraktuak ez du subrogazio- hipotesi bat aurreikusten eskubidearen titularraren alde: eskubidearen titularra ez da eskuratzailearen egoera juridikoan subrogatzen. Jabeak jada ondasuna saldu egin du edo eta ordainketan eman du, eta kontratua kontsumatua dagoenean, epe jakin baten, lehentasunez eskuratzeko eskubidearen titularrak kontratu hori efektu barik uzteko aukera du, ondasuna bere egiteko, eskuratzaileak ordaindu duen prezio bera jabeari ordaindu ondoren (salerosketa- kontratuaren araudian jasotzen den arren, KZko 1518. artikulua aplikagarri zaio edozein erretrakturi, titularrak eskubidea egikaritzean ordaindu behar duenari dagokionez: El vendedor no podrá hacer uso del retracto sin rembolsar al comprador el precio de la venta y además: 1º. Los gastos del contrato y cualquier otro pago legítimo hecho para la venta. 2º. Los gastos necesarios y útiles hechos en la cosa vendida). Erretraktua egikaritu beharko du, orduan, titularrak, eskuratzaile berriaren aurka, ondasuna hari kendu eta berak berreskuratu nahi badu, alegia.  Kode Zibilak legezko erretraktu-hipotesi batzuk aurreikusten ditu, batzuetan tanteoarekin batera arautzen ditu eta bestetan, bakarrik. Kode Zibiletik kanpo, Hiri Errentamenduen Legean arautzen da maizterrak alokairuan duen etxea lehentasunez eskuratzeko eskubidea, alegia. Hauexek dira Kode Zibilak eta, azken suposamenduari begira, Hiri Errentamenduen Legeak, legezko erretraktuari dagokionez, jasotzen dituen suposamenduak:   a) Jabekideen eta jaraunslekideen erretraktu-eskubidea (retracto de comuneros y coherederos): JABEKIDEEN erretraktu-eskubidea KZko 1522. artikuluak arautzen du: El copropietario de una cosa común podrá usar del retracto en el caso de enajenarse a un extraño la parte de todos los demás condueños o de alguno de ellos. Cuando dos o más copropietarios quieran usar del retracto, sólo podrán hacerlo a prorrata de la porción que tengan en la cosa común.Jabekide soila izateagatik esleitzen die legegileak ondasun-erkidegoa osatzen duten guztiei lehentasunez eskuratzeko eskubide hau. Eta hala egiten du legegileak, erkidegoa bera behin-behineko egoera gisa ulertzen duelako. Izan ere, legegileak, erkidegoa, kideen kopuruari begira, txikitzea hobesten du kanpoko norbait saltzailearen tokian subrogatzea baino. Zatiezintasuna pixkanaka uxatzea da legegilearen helburua, beraz, jabegoa titular baten eskuetan kontsolidatzea helburu izanik, alegia.  Erretraktu-eskubidea egikaritzeko epea KZko 1524. artikuluak arautzen du: No podrá ejercitarse el derecho de retracto legal sino dentro de nueve días contados desde la inscripción en el Registro, y en su defecto, desde que el retrayente hubiera tenido conocimiento de la venta.Jabetza Erregistroan eskuratzailearen eskubidea inskribatzen denetik BEDERATZI egun izango ditu titularrak erretraktua egikaritzeko eta, ez badu eskuratzaileak bere jabetza inskribatu, epea erretraktuaren titularrak salerosketaren berri izan duenetik zenbatzen hasiko da. Kaduzitatezko epea da, halaber. Jabekide batek baino gehiagok egikaritu nahi badute erretraktu-eskubidea, erkidegoan duten kuotaren proportzioaren arabera egin beharko dute.  Bestalde, JARAUNSLEKIDEEN erretraktu-eskubidea, jabekideenaren espezie gisa ulertua, KZko 1.067. artikuluan arautzen du Estatuko legegileak: Si alguno de los herederos vendiere a un extraño su derecho hereditario antes de la partición, podrán todos o cualquiera de los coherederos subrogarse en lugar del comprador, reembolsándole el precio de la compra, con tal que lo verifiquen en término de un mes, a contar desde que esto se les haga saber.Kasu honetan, jaraunspen-erkidegoa osatzen dutenek HILABETE bat izango dute erretraktu- eskubidea egikaritzeko salmentaren berri dutenetik. Funtzionamendua berbera da, jabekideen erretraktu-eskubidearekin alderatuz gero.   b) Mugakideen legezko erretraktu-eskubidea (retracto de colindantes):lur- zoruaren gehiegizko zatiketa ekiditea du helburu erretraktu honek. Hala, lur- sail baten jabeak berau saldu nahi badu, lehentasunez eskuratzeko eskubidea izango dute lur-sail horrekiko mugakideak diren lur-sailen jabeek, ukanbehar batzuk betetzen badira, noski. Hala xedatzen du KZko 1523. artikuluak: También tendrán el derecho de retracto los propietarios de las tierras colindantes cuando se trate de la venta de una finca rústica cuya cabida no exceda de una hectárea. El derecho al que se refiere el párrafo anterior no es aplicable a las tierras colindantes que estuvieren separadas por arroyos, acequias, barrancos, caminos y otras servidumbres aparentes en provecho de otras fincas. Si dos o más colindantes usan del retracto al mismo tiempo será preferido el que de ellos sea dueño de la tierra colindante de menor cabida; y si las dos la tuvieren igual, el que primero lo solicite.Eskubidea egikaritzeko epea bederatzi egunekoa izango da, KZko 1524. artikuluari jarraiki. Landa-onibarra izan beharko du erretraktu bidez eskuratu nahi dena, hektarea bat baino gutxiagoko hedadura duena eta mugakideen lur-sailen ondo-ondoan dagoena, haien artean ibairik, sakanik edo biderik ez dagoenean, hain zuzen ere. Talka egingo balute, edozelan ere, jabekideen eta mugakideen erretraktuek, lehenengoak izango du lehentasuna bigarrenarekiko (KZko 1524. art.).   c) Maizterraren erretraktu-eskubidea (retracto arrendaticio): egun indarrean dagoen 1994ko Hiri Errentamenduen Legeak lehentasunez eskuratzeko eskubidea onartzen dio maizterrari, alokatzaileak etxea beste bati saldu nahi dionean. Ez zen baketsua izan 1994ko Legean eskubide hauek sartzea, eta horregatik, 1964ko Hiri Errentamenduak eskubideoi eskaintzen zien araudiarekin alderatuz, egun indarrean dagoen Legeak askoz ere murritzago jasotzen ditu eskubide horiek. Adibidez, Legearen 25.8 artikuluak eskubide horiei uko egitea ahalbidetzen dio maizterrari, errentamenduak bost urte baino gehiagoko iraupena duenean, kontratua dela medio.  Tanteoa eta erretraktua arautzen ditu HALk. Tanteoaren fasea alokatzaileak maizterrari salerosketa-kontratu bat egiletsiko duela jakinarazten dionean hasten da. Maizterrak HOGEITA HAMAR egun natural izango ditu bere eskubidea egikaritzeko eta eroslearen posizioan subrogatzeko, alokatzaileak eskatzen duen prezioa ordainduz, noski (25.2 art.). Ez badu maizterrak tanteo-eskubide hori egikaritzen, ezin izango du gero ondasuna berreskuratu, ez bada erretraktu bidez, ukanbeharrak ematen direlako. Erretraktua egikaritzen da salerosketa jadanik alokatzailearen eta hirugarrenaren artean kontsumatu denean. Erretraktua egikaritu ahal izango du maizterrak, tanteoa egikaritzeko aukera emanen ez zaionean edo/eta alokatzaileak jakinarazi dizkion datuak zuzenak izan ez direnean (adib.: prezioa hirugarrenarentzat baxuagoa izan bada). Erretraktua beste HOGEITA HAMAR egun naturaletan egikaritu beharko du maizterrak salerosketa burutu dela dakienetik. Bi epeak kaduzidadezkoak dira, alegia. Beste erretraktu-eskubideekiko lehentasuna izango du maizterrarenak,jabekideen erretraktuarekiko izan ezik, azken hau gailenduko baita.   2) Borondatezko tanteo- eta erretraktu-eskubideak: aldeek, borondatez, eskubide hauek sor ditzakete azaldutako egoeretatik kanpo. Jabetza Erregistroan inskribatu daitezke eta, horrela, hirugarrenen aurrean aurkagarriak izango dira. Eraginkortasun erreal hori izan dezaten, hala ere, aldeek argi eta garbi adierazi beharko dute agiri publikoan eskubideok egikaritzeko EPEA zein den, baita eskubideen iraupen-epea ere. Interes zilegi batek oinarritu behar du eskubideon sorrera eta prezioak finkagarria izan beharko du hasieratik, nahiz eta erabat zehaztua ez egon Erregistroan inskribatzen direnean.  Aldeek adostasunez era dezaketen erretraktu-eskubidea, hala ere, salerosketa- kontratuaren eremuan Kode Zibilak aurreikusten duen ATZERA ITZULTZEAREKIN ezin da nahastu, nahiz eta gaztelaniaz izena bera izan (retracto convencional). Figura horren arabera, salerosketa-kontratua egilestean, saltzaileak epe zehatz batetan ondasuna berreskuratzeko aukera adosten dute aldeek. Ez du lehentasunez eskuratzeko eskubidearekin zerikusirik, ordea. Epea ezin da hamar urte baino gehiagokoa izan eta, ezer ez bada ituntzen, lau urtekoa izango da gehienez (KZko 1508. art.). Epea igarotzen bada saltzaileak atzera itzultzea egikaritu gabe, eskubidea kadukatuko da eta erosleak jabetza osoa eskuratuko du, ordura arte, nolabait, kolokan baitzegoen.      IV.-EROSTEKO AUKERA-ESKUBIDEA (derecho de opción de compra)  Erosteko aukera-eskubidearen titularra denak gauza bat eskuratzeko aukera izango du gauzaren jabearen baimenik gabe, alegia. Nahikoa izango da titularrak, ezarritako prezioa ordainduz eta adostutako epearen barruan, eskubidea egikaritzeko borondatea adieraztea ondasuna eskuratu ahal izateko (adib.: Jonek auto hau erosteko aukera izango du, bost urteko epean, hogei mila euro ordaintzen baditu). Aukera bat zabalik uzten zaio titularrari eskubide honen bidez, epe baten barruan, eta prezio jakin bat ordainduz, noski. Ez badu epe horretan egikaritzen, aukera galduko du eta ondasunaren titularrak ez du jabetza kolokan izango.  HEko 14. artikuluak eskubide hau inskribagarria dela dioenez, hala suertatzen bada, hirugarrenen aurrean aurkagarria izango da eta geroago sortu diren eskubideek ezingo dute berau kaltetu. Inskribatzean, epea eta prezioa argi adierazi beharko dira, edozelan ere. Ez bada inskribatzen, ezin izango da hirugarren baten aurrean aurkatu, ordea.    V.-BIBLIOGRAFIA   -AMORÓS GUARDIOLA: “Prohibición contractual de disponer y derecho de adquisición preferente”, ADC, 1965, 953. eta hurrengo or. -ARECHEDERRA: “Los derechos de tanteo y retracto configurados con carácter personal”, RDP, 1980, 123. eta hurrengo or. -BADENES GASSET: La preferencia adquisitiva en el derecho español, Bartzelona, 1958. -DE LOS MOZOS: “Retracto de comuneros”, RDP, 1962, 937. eta hurrengo art. -DEL MORAL: “Los derechos reales de adquisición y el problema de su rango”, AAMN, 1954, 321. eta hurrengo or. -GARCÍA AMIGO: “Derechos reales de adquisición”, RDP, 1976, 99. eta hurrengo or. -GARCÍA CANTERO: “El retracto de colindantes y la legislación de concentración parcelaria”, RGLJ, 1965, 218. alea, 37. eta hurrengo or.   183  
