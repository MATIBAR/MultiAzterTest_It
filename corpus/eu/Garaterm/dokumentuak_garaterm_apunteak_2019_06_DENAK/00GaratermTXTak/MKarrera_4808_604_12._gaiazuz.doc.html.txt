



                      12._GAIA:_“ERREGISTROKO_PROZEDURA”


I.-ARAUDIA
-Hipoteka Legea
-Hipoteka Erregelamendua


II.-ERREGISTROKO PROZEDURA


Interesdun batek bere eskubidea Jabetza Erregistroan inskribatu nahi izanez
gero, prozedura bati jarraituko zaio inskripzioa eskatzen duenetik berau
gauzatzen den arte. Bitarte horretan burutzen diren egintzak dira Erregistroko
prozedura osatzen dutenak, alegia. Prozedura horrek hainbat FASE ditu. Ondoren
aztertuko dira.


1.-Aurkezte-idazpena


Erregistroko prozedura, arau orokor gisa, interesdunaren eskaera dela medio
hasten da, ERROGAZIO PRINTZIPIOari jarraiki. Eskatu egin behar da prozedura
martxan jartzeko, ez da ofizioz hasiko [salbuespen batzuk ere badaude, zeinetan
Erregistroak ofizioz jarduten duen; zenbait prebentziozko oharpenetan,
adibidez, HEko 422. art.]. Interesdunak zer inskribatu nahi duen adierazi nahi
du eta horretarako beharrezkoa den titulua erakutsi behar du (egintza,
kontratua, ebazpen judiziala…). Titulu hori fisikoki eraman dezake eskatzaileak
Erregistrora, ala postaz edo faxez bidali (HLko 248. art.).


Titulartasuna inskribatzeko interesa izango dute: eskubidearen titularrak,
eskualdatzaileak, euren hartzekodunek edo/eta inskripzioan interes zuzena
dutenek, eta horien guztien ordezkariak, kasuz kasu (HLko 6. art.).


Erregistroan eskubidearen titulartasuna adierazten duen titulua aurkezteak
lehenengo idazpen bat izapidetzea gauzatuko du: AURKEZTE-IDAZPENA (asiento de
presentación). Eguneko Operazioen Liburuan idatziko da eta hirurogei eguneko
iraupena izango du (HLko 17.II eta 19.II art.), arau orokor gisa (salbuespenak:
HLko 66, 248 eta 255. art.): dokumentuaren sarrera-eguna eta data adieraziko
dira bertan eta datu hauek eragina izango dute erregistratutako eskubideen
lehentasuna aztertzean, alegia. Aurkezte-idazpenak eskubidearen maila gordetzen
du. Behin aurkezte-idazpen hau luzatuta, Erregistroko arduradunak aurkeztutako
dokumentazioa aztertu behar du. Lan horri KALIFIKAZIO ERREGISTRALA deitzen
zaio.






2.-Kalifikazio erregistrala


Bigarren fase honetan, LEGEZKOTASUN PRINTZIPIOARI jarraiki, Erregistroko
arduradunak aurkeztutako dokumentuek legezko ukanbeharrak betetzen dituzten
aztertu behar du. Dokumetuen formazko alderdiak (notarioaren sinadura,
epaitegiaren eskuduntza, agiriaren izaera publikoa…) zein edukiari dagozkionak
(egintzaren edo kontratuaren baliozkotasuna, aldeen gaitasuna, xedatzeko
debekuak…) aztertu beharko ditu erregistratzaileak. Hark 15 egun izango ditu
kalifikazio hau aurrera eramateko, baina ENZOk epe hori 30 egunera luza dezake,
erregistratzaileak hala eskatzen badio, ezohiko inguruabarrak daudenean
suposamendu konkretuan.


3.-Inskripzioa. Segidako traktua eta bere salbuespenak


Kalifikazioa burutu ondoren, erregistratzaileak erabaki positiboa edo negatiboa
har dezake, interesdunak eskatutako inskripzioari dagokionez:


   1. Erabaki positiboa: erregistratzaileak interesdunaren eskaerari baietz
      esaten badio, titulartasuna INSKRIBATUKO da, HLko 20.I eta II artikuluak
      galdatzen duen SEGIDAKO TRAKTUaren ukanbeharra betetzen bada: Para
      inscribir o anotar títulos por los que se declaren, transmitan, graven,
      modifiquen o extingan el dominio y demás derechos reales sobre inmuebles,
      deberá constar previamente inscrito o anotado el derecho de la persona
      que otorgue o en cuyo nombre sean otorgados los actos referidos. En el
      caso de resultar inscrito aquel derecho a favor de persona distinta de la
      que otorgue la transmisión o gravamen, los Registradores denegarán la
      inscripción solicitada.Xedapen honek ezartzen duenaren arabera, eskubide
      baten titulartasuna Erregistroan inskribatu ahal izateko, eskubide horrek
      berau eskualdatu duen pertsonaren izenean inskribatua egon behar du
      lehenbizi: A-k salerosketa-kontratu bidez etxe baten jabetza eskuratu du
      B-k saldu diolako, A-k bere titulartasuna Erregistroan inskribatu ahal
      izateko, aldez aurretik, titulartasun horrek B-ren izenean inskribatua
      egon behar du, bestela erregistratzaileak ez du A-ren eskubidea
      inskribatuko. Erregistroak SEGIDAKO TRAKTUAREN printzipioari jarraitzen
      dio, eskualdatzailearen eta eskuratzailearen artean Erregistro mailako
      etenik gabeko katea marrazteko. Katea nonbait apurtu bada (Z-k erosi zuen
      baina ez zuen etxea inskribatu; gero X-i saldu zion eta hark ere ez zuen
      inskribatu; gero hark K-ri dohaintzan eman zion…), konpon daiteke, baina
      horretarako azken titular erregistraletik orain inskribatu nahi duenera
      arte titulartasunak inskribatu beharko dira, notario aurreko nabaritasun-
      aktaren edo jabetza-ziurtagiriaren bidez, alegia. Kasu batzuetan (adib.:
      jaraunspen-komunitatea), Erregistroak malgutu egiten du segidako
      traktuaren printzipioa traktu murriztua erabiliz, baina ez da arau
      orokorra.
   2. Erabaki negatiboa: erabakia negatiboa izan daitekeela esaten denean, bi
      motatako erabakiak dira: inskripzioa ESEKITZEA edo UKATZEA. Inskripzioa
      esekitzen da formazko akats bat duenean, baina konpon daitekeenean. Epe
      bat emango zaio interesdunari akatsa konpontzeko (aurkezpen-idazpenaren
      epe bera izango du interesdunak: printzipioz, 60 egun) eta gero
      inskribatu ahal izango du. Ez badu epe barruan akatsa konpontzen,
      erregistratzaileak dokumentazioa itzuliko dio interesdunari. Ukatzeak,
      ordea, konponketarik ez duen akatsa du oinarri. Bi kasuetan Erregistroko
      arduradunaren ebazpena errekurri dezake interesdunak, Erregistroko
      organoen aurrean (recurso gubernativo), hilabeteko epean ukatzea
      jakinarazi zaionetik, edo/eta epaitegietan, bere tituluaren
      baliozkotasuna defendatzeko. Agiria baimendu duen Notarioak eta
      inskribatu nahi diren ebazpenak agindu dituzten epaitegiek ere
      kalifikazioa errekurritzeko zilegitasuna izango dute. Ukatu bazaio
      inskripzioa, interesdunak, gainera, ENZOri erregistratzailearen ordezko
      bat eska diezaioke beste kalifikazio erregistral bat egin dezan (HLko 99
      bis eta 275. art.). Erregistratzaileak, errekurtsoa ebaztean, lehengo
      kalifikazio bera mantentzen badu, ENZOri igorriko zaio espedientea, hark
      ebatzi dezan. ENZOren erabakiaren aurrean epaitegien bidea zabalik
      geratuko zaio interesdunari.




III.-ERREGISTROKO IDAZPENAK


Erregistroko idazpenak (asientos) eskubideen titulartasunak Erregistroan
adierazteko moduak dira. Ondoren aztertuko dira.


   1. Inskripzioa: eskubide baten titulartasun bat Erregistroan inskribatzea,
      zentzu zabalean, Erregistroan adieraztea da. Baina, zentzu hertsian,
      inskripzioa idazpen mota bat da, beste batzuekin batera, zeinaren
      bitartez ondasun higiezin baten gaineko eskubide bat sortzeari, eratzeari
      eta eskualdatzeari publizitatea ematen zaien. Inskripzioa idazpen NAGUSIA
      da (ez da beste baten osagarria; independentea da), eta BEHIN BETIKOA
      gainera (ez dago iraungitze-epe bati lotuta). Jabetza Erregistroak
      aurreikusten dituen efektu tipiko guztiak martxan jartzen ditu, batez
      ere, fede oneko hirugarrenen babesa. Espainiar ordenamendu juridikoan,
      arau orokor gisa, inskripzioak berak ez ditu eskubideak sortzen, hauen
      sorrera adierazi baizik. Baina salbuespenak ere badaude: hipoteka-
      eskubide erreala, esaterako, ez da hala eratuko Jabetza Erregistroan
      inskribatzen ez bada (HLko 145. art.). Hala ere, legegileak neurriak
      hartzen ditu interesduna eskubide errealaren eratzea eta transmisioa
      inskribatzera motibatzeko (HLko 319. art.).
   2. Prebentziozko oharpenak(anotaciones preventivas): osagarriak eta behin-
      behineko idazpenak dira, epe bati lotuta agertzen baitira. Epea
      iraungipenezkoa da eta 4 URTEKOA, interesdunaren eskaera dela medio edo/
      eta organo judizial baten aginduz beste 4 urtez luzatu badaiteke ere.
      Mota askotako prebentziozko oharpenak daude eta motaren arabera hainbat
      funtzio betetzen dituzte, alegia [ikus, HLko 42. art.:Podrán pedir
      anotación preventivade_sus_respectivos_derechosen el Registro
      correspondiente: 1º. El que demandare en juicio la propiedad de bienes
      inmuebles o la constitución, declaración, modificación o extinción de
      cualquier derecho real. 2º. El que obtuviere a su favor mandamiento de
      embargo que se haya hecho efectivo en bienes inmuebles del deudor. 3º. El
      que en cualquier juicio obtuviese sentencia ejecutoria condenando al
      demandado, la cual deba llevarse a efecto por los trámites establecidos
      en la Ley de Enjuiciamiento Civil. 4º. El que, demandando en juicio
      ordinario el cumplimiento de cualquier obligación, obtuviera, con arreglo
      a las leyes, providencia ordenando el secuestro o prohibiendo la
      enajenación de bienes inmuebles. 5º. El que propusiere demanda con objeto
      de obtener alguna de las resoluciones judiciales expresadas en el número
      4º del artículo 2 de esta Ley. 6º. Los herederos respecto de su derecho
      hereditario, cuando no se haga especial adjudicación entre ellos de
      bienes concretos, cuotas o partes indivisas de los mismos. 7º. El
      legatario que no tenga derecho, según las leyes, a promover el juicio de
      testamentaría. 8º. El acreedor refaccionario, mientras duren las obras
      que sean objeto de refacción. 9º. El que presentare en el Registro algún
      título cuya inscripción no pueda hacerse por algún defecto subsanable,
      por imposibilidad del Registrador, o cuando éste inicie de oficio el
      procedimiento de rectificación de errores que observe en algún asiento ya
      practicado en la forma que reglamentariamente se determine. 10º. El que
      en cualquiera otro caso tuviere derecho a exigir anotación preventiva,
      conforme a lo dispuesto en esta o en otra Ley]. Batzuetan, beraz,
      prebentziozko oharpenek hirugarrenei prozedura judizial bat martxan
      dagoela ohartarazteko funtzioa dute, euren eskubideak kolokan gera
      baitaitezke; beste batzuetan, inskribatuta dagoen eskubidearen titularrak
      jarduteko gaitasunean izan ditzakeen mugapenak adierazteko funtzioa dute;
      bestetan, aldiz, bermezko funtzioa betetzen dute oharpenok, hartzekodunek
      titularraren ondasunak enbargatu dituztela jakinarazteko, alegia.
      Esanguratsuenetarikoa, praktikan, azken hau da: ENBARGO BATEN
      PREBENTZIOZKO OHARPENA, hain zuzen ere. Hartzekodunek prozedura bati
      jarraitzen diote titularraren kontra, hori haien zorduna den heinean.
      Prozedura horretan hartzekodunek epaileari zordunaren ondasunak
      enbargatzea eskatzen diote, zorraren aurrean bere ondarearekin erantzun
      dezan (KZko 1911. art.). Prozedura bukatu bitartean, hartzekodunek
      prebentziozko oharpen bat sartzen dute Erregistroan, normalean epaileak
      zuzenean agintzen duena, eta hala euren eskubideari ‘maila’ bat
      erreserbatzen diote, geroago ondasun horiekiko eskubideak eskuratzen
      dituztenen aurrean lehentasuna edukitzeko, alegia. Bestalde, oharpen
      horrek erga omnes eraginkortasuna duenez, eskubide errealek titularrei
      eskaintzen dieten babes bera ematen die hartzekodunei, zordunaren
      ondasunak zorra ordaintzeari lotuta geratuko baitira.
   3. Alboko oharrak(notas marginales): folio erregistralaren ezkerreko aldean
      kokatzen dira eta hainbat folioren arteko koordinazioa burutzeko funtzioa
      izaten dute, normalean. Beste idazpen batekiko osagarriak dira eta haien
      arteko lotura hobesten dute (adib.: finka bat zatitzen bada eta bi folio
      erregistral sortzen badira, folio nagusian zatitzea adieraziko da ohar
      baten bidez).
   4. Aipamenak:ez da inskripzio bat. Aipamenen bidez inskribatua dagoen
      eskubide bati buruzko datu bat eskaintzen da, inskribatua ez dagoena
      (adib.: etxe bat hamar urterako alokairuan dagoela…). Ez dio titularrari
      inskripzioak eskaintzen dion babesa ematen, beraz, informazio gehigarria
      baizik.
   5. Kantzelazioa: kantzelazioa aurretik gauzatutako inskripzioa edo
      prebentziozko oharpena Erregistrotik ezabatzen du (HLko 79 eta 80. art.),
      ondasuna edo eskubidea iraungi delako.


Bukatzeko, Jabetza Erregistroaren eta errealitatearen arteko koordinazio-
faltari aurre egiteko bideak aipatuko dira. Jakina da, ez dela beti
derrigorrezkoa eskubide baten titulartasuna Jabetza Erregistroan inskribatzea.
Baina horrek, maiz, Erregistroko datuak errealitatearekin bat ez egitea dakar.
Koordinazio-falta horrek hainbat aurpegi izan ditzake: jada iraungi den
eskubide baten inskripzioa ez da kantzelatu, idazpen bat deuseza da eta
indarrean dago oraindik, eskubide erreal bat eratu dela adierazten duen
idazpena falta da edo/eta inskribatua agertzen den ondasunaren deskribapena ez
da zuzena. Hauetariko hiru labur-labur aipatuko dira:


   1. Gehiegizko hedadura (exceso de cabida): kasu honetan, Erregistroak
      ondasun higiezin baten deskribapena burutzean, benetan duen hedadura
      baino gutxiago ezartzen dio inskripzioan ondasunari. HEko 298. artikuluak
      ezartzen duen ERREKTIFIKAZIO-PROZEDURAREN bidez zuzendu ahal izango da
      akats hori. Errektifikazioa titularrak bakarrik eska dezake edo/eta
      datuen zehaztasun faltagatik kalteak izaten dituenak, alegia (HLko 40.
      art.). Kasu zehatz batzuetan ofizioz egin dezake erregistratzaileak,
      ordea (HLko 213. art.).
   2. Traktuarekin berriz hasi(reanudación del tracto): traktuarekin
      jarraitzeko bideak zein diren atzerago aipatu dira: notarioaren aurrean
      egiletsitako nabaritasun-akta edo jabetza-ziurtagiria (HLko 201.-204.
      art.).
   3. Kargen liberazioa adierazten duen espedientea(expediente de liberación de
      cargas y gravámenes): jada iraungiak dauden beste baten gauzaren gaineko
      eskubide errealak Erregistrotik ezabatzeko prozedura litzateke (HLko 209.
      art.). Izapidetza HLko 210. artikuluak aurreikusten du.




IV.-BIBLIOGRAFIA


-BLANQUER UBEROS: “La tutela del derecho a la inscripción del título”, AAMN,
35. alea, 333. eta hurrengo or.
-GÓMEZ GALLEGO: distinción entre faltas subsanables e insubsanables en la
calificación registral, Madril, 1989.
-LACRUZ BERDEJO: “Dictamen sobre la naturaleza de la función registral y la
figura del Registrador”, RCDI, 1979, 75. eta hurrengo or.
-MARINA MARTÍNEZ-PARDO: “Calificación registral. Reflexiones sobre las vías de
impugnación”, AAMN, 32. alea, 496. eta hurrengo or.




198




