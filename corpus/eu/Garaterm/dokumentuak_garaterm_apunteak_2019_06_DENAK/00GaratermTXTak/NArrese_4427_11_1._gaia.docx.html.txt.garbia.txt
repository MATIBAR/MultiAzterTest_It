          1. GAIA. INFORMAZIOAREN ZUZENBIDEAREN OINARRIAK  1.1. INFORMAZIOAREN ZUZENBIDEAREN KONTZEPTUA ETA EDUKIA  “Informazioaren Zuzenbidea”adiera izendapen lar orokorra da akademia-diziplina bat definitzeko. Bi errealitateen arteko lotura agerian jartzeko besterik ez du balio (Zuzenbidea eta Informazioa). Horrela, modu abstraktu batean Informazioaren Zuzenbidea honako hau izango litzateke: informazioarekin nolabaiteko zerikusia duen edozein erakundek emandako arauek osatzen duten Zuzenbidea. Erakundeok era guztietakoak izan daitezke (nazioartekoak, europarrak, estatukoak, eta abar). Informazio hori, gainera, askotarikoa izan daiteke (kazetaritza-informazioa, administrazio-informazioa, norberaren informazioa, eta abar).Zerbaiten(hezkuntzaren, osasunaren, informazioaren, eta abarren) Zuzenbidea (letra larritan), gai jakin hori arautzen duten arauen eta printzipioen multzoa da, bainazerbaitetarako(hezkuntzarako, osasunerako, eta abarrerako) eskubidea (hitz xehetan) gizakiak eta gizatalde batek jarduera, zerbitzu edo prestazio jakin bat egiteko edo lortzeko duten gaitasuna da. Zentzu horretan ulertu behar da“informaziorako eskubidea”, hots, gizakiek libreki informazioa komunikatzeko eta jasotzeko duten askatasuna.  Eskubide edo askatasun hori (historikoki izen ezberdinak jaso ditu: informazio- askatasuna, adierazpen-askatasuna, prentsa-askatasuna, informaziorako eskubidea, eta abar), giza eskubideei buruzko nazioarteko zenbait hitzarmenetan (Estatu ugarik sinatu dituztenak) jaso eta babesten da, eta sarri, Estatu bakoitzeko konstituzioetan ere jasotzen dira. Horrela gertatzen da Estatu espainiarrean ere.Konstituzioaren 20. artikuluaren arabera:  “1. Aitortzen eta babesten dira honako eskubide hauek: a) Pentsamenduak, ideiak eta iritziak libreki adieraztea eta zabaltzea, hitzez, idatziz nahiz beste edozein bidez. d) Edozein hedabidetatik informazio egiazkoa libreki komunikatzea edo jasotzea. Legeak arautuko du askatasun horiek erabiltzean kontzientzia-klausula eta sekretu profesionala izateko eskubidea”.  Konstituzioaren 20.1 artikuluak jasotzen duen informaziorako eskubidea eskubide autonomoa da, 20. artikuluko beste eskubideengandik independentea. Ez da informaziorako eskubide anbiguo batez hitz egiten, informazioa komunikatzeko eta jasotzeko egitatea bermatzen baita. Hori bai, hainbat baldintzapean: informazioak egiazkoa izan behar du eta edozein hedabidez komunikatuko da. Informazioaren Zuzenbidearen oinarria, diziplina zientifiko eta akademiko gisa, informazioa komunikatzeko eta jasotzeko askatasuna da hain zuzen ere. Hori da informazioaren erregimen juridikoaren, hots, Informazioaren Zuzenbidearen giltzarria den oinarrizko eskubidea (Konstituzioak guztien aurrean jaso eta bermatzen duena). Hori dela-eta informaziorako oinarrizko eskubideaz hitz egiten da, edo sarri erabiltzen den terminologiaren arabera, informazio- askatasunaz.  Zentzu berean, Informazioaren Zuzenbideak aztertu beharreko beste arau garrantzitsu batGiza Eskubideak eta Oinarrizko Askatasunak babesteko Europar Hitzarmena (GEEH)da, 1950eko azaroaren 4an Erroman onartutakoa. Europar eremuko nazioarteko hitzarmena da, eta10. artikuluak zera dio:  “1. Gizaki orok du adierazteko askatasunerako eskubidea. Eskubide horrek bere baitan hartzen du iritzirako askatasuna eta informazioak zein ideiak jasotzeko eta komunikatzeko askatasuna agintari publikoen esku hartzerik gabe eta mugak aintzat hartu gabe. Artikulu honek ez die Estatuei galarazten irratizko hedapenerako, zinemarako zein telebistarako enpresak aurretiazko baimenaren mende jarri ahal izatea. 2. Askatasun horien egikaritza, zeinak eginbeharrak eta erantzukizunak baitakarren, legeek aurreikusitako zenbait formaltasun, baldintza, murrizketa eta zigorren mende gera daitezke, gizarte demokratiko batean beharrezko neurriak direnean segurtasun nazionalerako, osotasun lurraldetarrerako eta segurtasun publikorako, ordenaren defentsarako eta delituaren prebentziorako, osasunaren eta moralaren babeserako, besteen eskubideen edo izen onaren babeserako, isilpeko informazioen zabalkundea galarazteko edo botere judizialaren agintea eta alderdikeriarik eza bermatzeko”.  Horiez gain, Konstituzioan gaiarengan zeharkako eragina duten beste artikulu batzuk ere jasotzen dira: 16. artikulua, ideologia-askatasuna; 18. artikulua, ohorerako, intimitaterako eta norberaren irudirako eskubideak; 38. artikulua, enpresa-askatasuna; 105.b) artikulua, sarbiderako eskubidea; eta abar. Antzeko zerbait gertatzen da giza eskubideei buruzko nazioarteko hitzarmenetan ere: badira mugakideak diren eskubideak edo informatzeko askatasunaren irispenaren mugarriztatzean erabateko eragina dutenak (adibidez, Giza Eskubideen Europar Hitzarmenean agertzen den bizitza pribaturako eskubidea).  Hala eta guztiz, eta ikasgaia mugatzearren, honako hau ikasiko dela azpimarratu behar da: komunikaziorako eskubideen edukia (informazio-askatasuna edo eskubidea) eta horien mugak. Kanpoan geldituko dira, beraz, informazioaren munduarekin eta hedabideekin zerikusia izan arren askatasun haien oinarrizko elementuak ez diren gaiak. Era horretakoak dira: jabetza intelektuala eskubidearen analisi orokorra, irrati- eta telebista-kateen administrazio- erregimen juridikoa, hedabideetan lan egiten duten pertsonen kontratuei eta gizarte segurantzari lotutako lan-araudia, kazetaritza-enpresen zerga-sistema, eta abar. Informazioaren Zuzenbideak gai horiek guztiak partzialki baino ez ditu ikasten, informazio-askatasunaren edo/eta pertsonen informatzeko eskubidearen egikaritzarengan edo mugengan eragina izan dezaketen neurrian.  1.2. INFORMAZIO-ASKATASUNAK OINARRIZKO ESKUBIDE GISA  A) Oinarrizko eskubideen definizioa  “Oinarrizko eskubideak”kategoriaren funtsezko ezaugarria da Konstituzioan jasota eta bermatuta daudela, eta berezko konstituzio-bermea dutela (batzuetan konstituzio-eskubideez hitz egiten bada ere, termino hori nahaskorra izan daiteke, Konstituzioan aipatzen diren eskubide guztiek ez baitituzte, horien babesari dagokionez, berme berberak). Giza Eskubideen Europar Hitzarmenean jasotzen eta bermatzen diren eskubideei ere oinarrizko eskubide izen hori heda dakieke, benetako babes-sistema dutelako eta Giza Eskubideen Europar Auzitegiaren jurisprudentziak barne-araubideetan duen irispena dela eta.  Puntu honetan komenigarria da “oinarrizko eskubideak”, “eskubide naturalak” eta “giza eskubideak” kontzeptuak bereiztea.Eskubide naturalakagindu etikoak dira, Zuzenbidearen mundutik at daudenak. Etikaren edo filosofiaren mundutik galdatzen dira, gizaki orok, gizaki izateagatik, gozatu behar dituen giza balore gisa. Ez dira beti juridikoki bermatzen eta horien balio bakarra “izan beharraren” munduan mugitzen da. Ez diote konstituziogilearen erabaki bati erantzuten, ez baita haren asmoa izan gizartea haien inguruan antolatzea, oinarrizko eskubideekin gertatzen den eran. Bestetik,giza eskubideakmundu osoan tradizio humanisten irudikapena izan nahi duten nazioarteko aldarrikapenetan jasotzen dira. Estatu gehienen ustez edozein ordena juridiko oinarritzeko xedeak jasotzen dituzten zerrendak dira. Estatuz gaindiko zenbait eskualdeko erakundek, kide diren Estatuetako herritarren giza eskubideak babesteko sistemak eratu dituzte. Horiek, ikusi denez, praktikan oinarrizko eskubideetara gerturatzen dituzte. Ezberdintasuna honako honetan datza: Estatu bat nazioarteko hitzarmen bati lotzea borondatezkoa da, berrikus daitekeen zerbait eta, bereziki, une konstituziogilearen ondorengoa.  Eskubideak, oro har, zerbait egin edo ez egiteko, jaso edo ez jasotzeko gaitasunean oinarritzen dira. Normalean eskubideak Estatuaren aurrean balioarazi arren, badira gizabanakoen arteko erlazioetan beste herritar batzuen aurrean balioarazten direnak ere (adibiderik argiena kazetari baten informazio- askatasunaren eta berak aipatutako pertsonaren ohorerako eskubidearen arteko gatazka izango litzateke: biak oinarrizko eskubideak dira). Edonola ere, edozein eskubideren ezaugarria daepaileen eta auzitegienbenetako babesa.  Oinarrizko eskubideen kasuan, norbaitek errespetatzen ez dituenean auzitegietara joatea ahal izateaz gain (epaileen eta auzitegien benetako babesa), eskubideok Legebiltzarraren gainetik ere daude. Hori dela-eta oinarrizko eskubideen izaera bikoitzaz hitz egiten da, gizartearen auto- itxuratzeko askatasuna arauen bidez mugatzerakoan gizarte eredu bat diseinatzen delako. Horregatik esan ohi da eskubideek herritarren gaitasun gisa zentzua dutela, bai eta Estatua itxuratzeko baliabide gisa ere. Era horretan, adibidez, informazio-askatasunak, informazio-jardueraz baliatzen direnak babesteaz gain (herritarrak, kazetariak, hedabideak, eta abar), herritarrek botereen funtzionamendua kontrolatu ahal izango duen informazioen zirkulazioa bermatu behar duen Estatua dakar. Laburbilduz, oinarrizko eskubide guztietan zentzu subjektiboa dago, bakarka galdatzen dena, bai eta zentzu politikoa ere, Estatua antolatzekoa dena.  B) Eskubideak sailkatzearen arazoa eta horiek 1978ko Konstituzioan txertatzea  Ohituraz irizpide ezberdinak erabili izan dira oinarrizko eskubideak sailkatzeko, bereziki konstituzioetan sartzen diren une historikoarena, Estatuko konstituzioaren barruan duten “funtsezkotasunarena”, haiek galdatzerakoan Estatuek izan duten paperarena, eta abar. Oro har, hiru eratako oinarrizko eskubideak bereizten dira:  1) Nortasunaren eskubideak (bizitzeko eskubidea, segurtasunerako eskubidea, osotasun fisikorako eskubidea, izena edukitzeko eskubidea, ohorerako eskubidea, eta abar).  2) Askatasun publikoak (sufragiorako eskubidea, biltzeko eskubidea, manifestazioak egiteko eskubidea, elkartze-eskubidea, eta abar).  3) Gizarte-eskubideak (hezkuntzarako eskubidea, lan egiteko eskubidea, osasunerako eskubidea, eta abar).  Mota bakoitza une historiko zehatz batean sortu da. Lehenengo une iraultzailean (XVIII. mendearen bukaeran), erregimen zaharraren aurrean nortasunaren eskubideak lortzearren borrokatu zen (bizitzaren balioa, askatasun fisikoarena, jabetza pribatuarena); ondoren, demokrazia formalaren garaian, burgesia aurreratuenak gizarteko hauteskunde-itxuratzeari zuzendutako askatasun publikoen alde borrokatu zuen bereziki (botoa, elkartzea, manifestazioak egitea, adierazpena). Estatu sozialarekin, gizarte-eskubideen forma hartzen duten Estatuetako prestazioak bermatzea da helburu nagusia (hezkuntza, osasuna, lana). Oraintsu, azken belaunaldiko eskubideez hitz egiten da herritarrek boterearekiko dituzten arazo berriak aipatzeko (ingurumenerako eskubidea, informaziorako autodeterminazio-eskubidea, hizkuntza-eskubideak, eta abar). Sarri ez da errealista askatasunak-eskubideak eta prestazioak-eskubideak bereiztea, gaur egun eskubide gehienek (informaziorako eskubideak barne) bietako elementuak dituzte eta (horrek justifikatuko luke, adibidez, hedabide publikoak egotea). Eskubideen sailkapenerako erabiltzen den irizpide onartuena eta zehatzena Konstituzioaren 53. artikuluan agertzen dena da, bertan haien bermerako gailuak ezartzen baitira. Konstituzioaren I. Tituluko IV. Kapituluak, eskubideen bermeak zehazterakoan, horietatik oinarrizkoak zeintzuk diren eta zeintzuk ez adierazten du. Gogoratu beharra dago, lehenik eta behin, Konstituzioaren I. Tituluaren eskema (Oinarrizko eskubide eta betebeharrak):    10. art. Nazioarteko arauen araberako oinarria eta interpretazioa - I. Kapitulua. Espainiarrak eta atzerritarrak (11.-13. art.) - II. Kapitulua. Eskubideak eta askatasunak • 14. art. Berdintasun printzipioa • Lehen Atala. Oinarrizko eskubideak eta askatasun publikoak (15.-29. art.) • Bigarren Atala. Herritarren eskubideak eta betebeharrak (30.-38. art.) - III. Kapitulua. Politika sozial eta ekonomikoa gidatzeko printzipioak (39.- 52. art.) - IV. Kapitulua. Oinarrizko askatasun eta eskubideen bermeak (53. eta 54. art.) - V. Kapitulua. Eskubideak eta askatasunak aldi baterako etetea (55. art.)   C) Oinarrizko eskubideen bermerako konstituzio-sistema  Konstituzioaren 53. artikuluaI. Tituluko eskubide multzo bakoitzari dagozkion bermeak zehazten dituen artikulua da.  Lehenik eta behin, Bigarren Kapitulu osoarentzat (15.-38. art.) erkideak diren berme batzuk daude:  a) Eskubide eta askatasun horiek botere publiko guztiaklotzendituzte.  Egiaz, ikuspegi substantibo batetik, berme horrek ez du ezer berririk gehitzen, Konstituzio osoak, ordenamenduko arau nagusi gisa, izaera lotesle hori baitu (eta horrela adierazten du 9.1 artikuluak: “botere publikoak Konstituzioaren mende daude”); bai eskubideei buruzko zatiak (edozein direla ere, baita gidatzeko printzipioak ere), bai eta zati organikoak ere. Beraz, baieztapen hori eraginkortasun horren klausula gogoragarria da oinarrizko eskubideen berme zehatza baino.  b) Horretaz gain, eskubide horien egikaritzalegezsoilik arau daiteke.  Beraz, benetako lege-erreserba ezartzen da (horrek esan nahi du nagusiki, Gobernuak erregelamenduz oinarrizko eskubide baten egikaritzarako egindako arauketa konstituzio-kontrakoa izango litzatekeela, bere eduki materialak Konstituzioan ezarritakoarekin bat etorri arren).  c) Azkenik, eskubide horien egikaritza arautuko dituzten legeek eskubideon“funtsezko edukia”errespetatu beharko dute.  Kontzeptua nahiko zabala izan arren, kautela horren xedea argia da: oinarrizko eskubide baten egikaritza lege-mailako arau bidez arautzen denean, haren funtsezko alderdiak errespetatu behar dira, hau da, gizartearen begien aurrean erakunde juridiko gisa ezagugarri egiten dutenak (eskubidearen bermea ez da formala bakarrik izango –lege-erreserbaren bidez–, baita materiala ere –Konstituzioak berak eskatzen du arau horrek eskubide jakinaren gutxieneko batzuk errespetatu beharra–). Nork zehazten du oinarrizko eskubide baten funtsezko edukiaren irispena? Zeregin hori Konstituzio Auzitegiari dagokio, oinarrizko eskubide baten funtsezko edukiaren ustezko urrapena dela-eta legitimaturik dauden subjektuek planteaturiko konstituziokontrakotasun- errekurtsoak ebazten dituenean.  Horiez gain, Bigarren Kapituluko Lehen Ataleko oinarrizko eskubideek (15.-29. art.) berme zehatz batzuk dituzte. Jarraian aipatzen diren bermeak aurrekoei gaineratzen zaizkie (ez dira aldizkakoak, gehigarriak baizik). Gainera, aipatzen diren lehenengo biek Konstituzioaren 14. artikuluari ere eragiten diote (berdintasun printzipioaz ari denari), multzo horretan kokatzen ez bada ere:  a) Herritar orok lor dezake auzitegien eta epaileen benetako babesalehentasun (plantea daitezkeen beste prozedura judizialekiko) etasumariotasun(izapidetzea laburragoa da) printzipioetan oinarritutakoprozedura berezibaten bidez.  b) Azken finean,Konstituzio Auzitegiaren aurrean babes-errekurtsoaaurkez daiteke oinarrizko eskubide horietako bat bortxatu bada. Berme hori oinarrizko eskubidearen babeserako ordezko bidea da (oinarrizko eskubidearen babesa aurretik auzibide arruntean saiatu izan bada soilik egikari daiteke) eta azkena (aurretiazko bide judiziala agortzea beharrezkoa da –jar daitezkeen errekurtsoak barne–).  Kontuan izan behar da berme hori eta aurrekoa aintzat hartu behar direla ustez bortxatutako oinarrizko eskubidea arautzen duen araurik ez badago ere. Beraz, eskubideok zuzenean aplikagarri dira, auzitegientzat nahitaezkoa da horiek benetan babestea eta ez da onargarria gaiari buruzko legerik ez egotea atxiki gisa erabiltzea.  c) Horiez gain, Konstituzioaren 81. artikuluak oinarrizko eskubideen eta askatasun publikoen (15.-29. art.) arauketalege organikoz egitea eskatzen du (hau da, kasu honetan lege-erreserba indartua dago, lege organikoa behar delako eta hori onartzeko Diputatuen Kongresuan erabateko gehiengoa lortu behar da).  d) Multzo honetako eskubideei dagokien azken bermeaerreformarako prozedura konplikatuagoari buruzkoa da (Konstituzioak jasotzen dituenen artekoak) Bigarren Kapituluko Lehen Atalari eragiten dionean. Horrek agerian jartzen du konstituziogileak eskubideen katalogoari eman dion garrantzia, gai sendoenen artean sartu baitu (Atariko Tituluarekin eta Koroari dagokion II. Tituluarekin batera).  Berme bat gehiago gogoraraztea komeni da, Giza Eskubideen Europar Hitzarmenak Giza Eskubideen Europar Auzitegiaren aurrean gauza daitekeen babes prozedura jasotzen baitu. Hori ez da Konstituzioan jasotzen diren oinarrizko eskubideen bermea, Hitzarmenean jasotzen diren giza eskubideena baizik. Hala ere, Konstituzioaren oinarrizko eskubide askori zaie aplikagarri, instrumentu juridiko biak bat baitatoz horiek aintzatesterakoan. Horretaz gain, Konstituzioaren 10.2 artikuluak oinarrizko eskubideen interpretaziorako agindua ezartzen du “Espainiak berretsiak dituen nazioarteko itun eta hitzarmenei begiratuko zaie”.  Politika sozial eta ekonomikoa gidatzeko printzipioak (39.-52. artikuluetan jasotzen direnak) ezin dira zuzenean alegatu auzitegien aurrean (53.3 art.).  1.3. INFORMAZIOAREN ZUZENBIDEAREN BILAKAERA HISTORIKOA  A) Analisiaren aurrekariak  Adierazpen-askatasunaren defentsa (eta beste batzuena, besteak beste, biltzeko eskubidearena, elkartze-eskubidearena, sufragio-eskubidearena) herritarren ezin besterenduzko eskubide eta demokratikoa izan nahi duen sistema politiko baten goiko balore gisa,konstituzio-mugimenduarekinhasitako fenomenoa da. Horrela, iritzi askearen aldarrikapena pentsatzaile liberal eta iraultzaileen doktrinan (TOCQUEVILLE, ROUSSEAU, MONTESQUIEU, STUART MILL, eta abar) zein idazten diren giza eskubideen lehenengo katalogoetan jasotzen da.  Azken horien artean, frantziar Iraultzan bete-betean onartutako1789ko Gizonaren eta Herritarraren Eskubideen Adierazpenaren 11. artikulua aipa daiteke: “pentsamenduen eta iritzien komunikazio librea gizakiaren eskubide ederrenetakoa da” eta “herritar orok hitz egin, idatz, libreki inprima dezake, legeak askatasun horren gehiegikeriari erantzuteko beharra zehaztutako kasuetan izan ezik”. Modu grafikoagoan,Estatu Batuetako Konstituzioaren Lehenengo Emendakinak,1791koak (Konstituzioa baino lau urte beranduagokoak), adierazten du: “Kongresuak ezin izango du hitzaren eta inprentaren askatasuna murriztuko duen legerik onartu (…)”.  Adierazpen-askatasunaren oinarri filosofikoakaztertzerakoan (Informazioaren Zuzenbidearen aurrekari logiko gisa) hura justifikatzeko interpretazio ugari eman da: ideien merkatuaren teoria (adierazpen-askatasunaren eta merkatu librearen funtzionamenduaren arteko analogia bilatzen du: ideia txarrenak edo eraginkortasunik gabekoak baztertuko dira), autogobernu demokratikoaren teoria (foro publiko izenaz ere ezagutzen dena: adierazpen-askatasuna babestu behar da demokraziaren funtzionamendua zaintzeko instrumentu gisa), disidentziaren babesaren teoria (gutxiengoen edo heterodoxoak diren diskurtsoak babesten saiatzen da, baztertuak izateko arrisku handiena dutenak baitira) edo norberaren auto-gauzatzearen teoria (eskubide horrek norbanakoentzat nortasunaren garapen librearen berme gisa duen balore substantiboa azpimarratzen du). Adierazpen-askatasunaren interpretazio baten edo bestearen alde egiteak garrantzi handia izan dezake askatasun horren tituludunak nortzuk diren, debekatu behar diren diskurtsoak, edo hedabideek, askatasun horretaz baliatzerakoan, herritar xumeen aurrean izan behar dituzten berme osagarriak zehazterakoan. Aurrekoa eztabaida filosofiko-politikoa da, eta Informazioaren Zuzenbidearen eraketa juridikoa, ohiko baliabideen bidez (legedia eta jurisprudentzia), nolabait aurrez baldintzatzen du.  B) Bilakaera historikoa Estatu espainiarrean  Estatu espainiarrean, adierazpen-askatasunaren bilakaera historikoa konstituzionalismoaren beraren zordun da (eta azken hori, era berean, XIX. eta XX. mendeetako mugimendu handiko sistema politikoarena). Aldi horretan eskubide horrengan eragina duten arauak zehaztasunez aztertzeak arazoak ekar ditzake testuingurutik kanpo egiten bada, hau da, Estatuaren historia politikoa eta juridikoa aintzat hartu gabe. Horrez gain, 1812tik (Cadizko Konstituzioa onartzen denean) 1931ra (Bigarren Errepublika), hain dira maizkoakerregimenaren edo sistema politikoaren aldaketak, Informazioaren Zuzenbidearen bilakaera ezagutzekoezinbestekoa izango litzatekeela Estatu espainiarraren konstituzio- historia osoa aztertzea.  Desegokitasun horiek alde batera utzita, batez ere idatzizko prentsara mugatzen den 1812tik 1931ra bitarteko adierazpen-askatasunaren erregimen juridikoaren ezaugarri oso orokorrak azpimarratuko dira.  B.1. 1931ra arte  Lehenik eta behin, XIX. mendearen eta XX. mendearen zati handi bateankonstituzioakdokumentu politikotzat hartzen zirela aipatu behar da, hau da, izaera programatikoa zutenak, bainabalio juridikorik gabekoak. Beraz, epaile eta auzitegiek ez zituzten aplikatzen. Konstituzio horien izaera ez arautzaileak agerian jartzen du adierazpen-askatasuna aipatzen duten konstituzioen artikuluetan oinarrituriko analisiaren operatibotasun eza (zenbait kasutan legearenganako bidalketa egiten bazen ere; adibidez, kasurik argiena 1876ko Konstituzioaren 13. eta 14. artikuluak izango lirateke: “espainiar orok du eskubidea bere ideiak eta iritziak libreki igortzeko, hitzez zein idatziz, horretarako inprentaz edo antzeko beste prozedura batez baliatuz, aurretiazko zentsurarako mendetasunik gabe”, jarraian “legeek beharrezko arauak emango dituzte espainiarrei titulu honek aintzatesten dizkien eskubideen elkarrekiko errespetua bermatzeko, Nazioaren eskubideak eta Botere Publikoaren funtsezko atributuak gutxitu gabe” gehitzen badu ere. Gainera, konstituzioaren kontrako legeak eta erregelamenduak kontrolatzeko aukerarik ez zegoen.  Aldi horretanidatzizko prentsari buruzko legedia ugariaizan zen. Araudi horrek, sarri behar puntualei eta gobernu aldaketa hutsei erantzuten dionak,izaera kulunkariadu (idatzizko prentsa arautzerakoan eta boterean dagoen alderdi edo sektore politikoaren izaera aldakorraren isla). Gobernuak etengabe aldatzeak Zuzenbidearen arlo hori erraz aldatzea dakar, eta arauekdenbora gutxiz irauten zuten indarrean. Hala eta guztiz ere, pendulu-mugimendu hori nolabait zalantzan jar daiteke, izaera moderatua duten konstituzioek (bereziki 1845ekoa eta 1876koa) denbora gehiago iraun zutelako indarrean izaera progresistakoek baino. Horrek bere eragina du, neurri txikiagoan bada ere, prentsaren eta inprentaren erregimena garatzen duten arauengan (salbuespen gisa 1883ko ekainaren 26ko Prentsaren eta Inprentaren Legea aipa daiteke, izaera liberalekoa, GULLÓN Lege gisa ere ezagutzen dena –proposatu zuen Ministroa–, Administrazioaren parte hartze oso txikia aurreikusi baitzuen. Horrek GÓMEZ-REINOren ustez, XIX. mendeko legerik liberalenean bihurtzen du, 1876ko Errestaurazioko Konstituzioa indarrean egon zen bitartean onartu bazen ere).  Prentsa-askatasunari lotutakoeskubide gehienek izaera zentsitarioazuten (oro har eskubide askorekin gertatzen zen, esanguratsuena, boto-eskubidea). Izaera zentsitario hori argi azaltzen zen arauketa gehienetan, zeinetan editore ordaintzailearenfigura ezarri baitzen (egunkari bat argitaratu ahal izateko, Ogasun Publikoari kopuru batetik gorako zergak ordaindu behar zitzaizkion, edo argitaratu ahal izateko aurretiazko fidantza eta depositu ekonomikoak). Beraz, adierazpen-askatasunaz baliatzeko aukera gizabanakoen gaitasun ekonomikoari loturik zegoen. Baina zalantzarik gabe, garai horretako prentsa-askatasunaren erregimenean adierazgarrienabotere publikoaren aldetik zentsura mota askotarikoak,edo helburu berbera betetzeko ideiatutako murrizketak izango lirateke. Murrizketa horiek oso ezberdinak ziren: zenbait kasutan Administrazioak aurrez eman beharreko lizentzia (irizpidekotasun osoz ematen zuena); informazioaren beraren zentsura –aurretiazkoaedo ondorengoa– (adibidez, 1923ko irailaren 15eko Errege Dekretuak, Primo de Riveraren diktadurakoak, agerian jarri zuen zentsurak zuen indar hedatzailea, gero eta gai gehiago barneratzen baitzituen hasierako xedeekin zerikusirik ez izan arren: hornikuntza gabezia, bidelapurrak, Andaluziako beroa, eta abar) eta argitaratzen ziren berriekin batera Gobernuaren nota ez ofizialak sartzeko betebeharra (Primo de Riveraren diktadurapean baita ere); argitalpena zabaldu aurretik ale kopuru bat Gobernu Zibilaren aurrean depositatu beharra, edo Administrazioak, ordena publikoaren arrazoiak zirela medio, argitalpenak bahitzeko aukera (ondorengo kontrol judizialik gabe).  Noizean behin errepikatzen den beste datu bat –beraz, ez garai osoan–adierazpen- askatasuna eta prentsa-askatasuna konstituzioa bera egin aurretik aintzatestenzirela da. Horrekin bilatzen dena zera da: ahalik eta iritzi politiko pluralagoa lortzea aldi konstituziogilean egingo den testuari legitimazio handiagoa ematearren. Adibidez, 1810eko azaroaren 10eko Dekretuak adierazpen-askatasuna Cadizko Konstituzioa onartu baino bi urte lehenago aintzatetsi zuen; 1837ko martxoaren 22ko Prentsaren Legeak Konstituzioaren baino hiru hilabete lehenago; 1868ko urriaren 15eko eta 25eko Dekretuak, prentsa-askatasuna aitortzen zutenak, erabakitzeko zeuden arazoak artxibatuz, 1869ko Konstituzio demokratikoa baino lehenago onartu ziren. Fenomeno horrek 1978ko Konstituzioa egiterakoan izan zuen isla, aldez aurretik 1977ko apirilaren 1eko Dekretu-Legeak adierazpen-askatasuna arautu baitzuen, diktadura frankistak sartutako murriztapen esanguratsuenak ezabatuz.  Ezaugarri orokorrekin amaitzeko prentsaren inguruaneskumendun auzibidearen inguruko eztabaida garrantzitsuaaipatu behar da (batez ere prentsari lotutako delituak epaituko dituenak, hau da, idatzizko hedabideen bidez egindakoak). Historikoki, eztabaida hiru fase ezberdinetan planteatu zen (aldi batzuetan eztabaidak teilakatzen badira ere). 1813ra arte kontserbadoreen eta liberalen arteko eztabaida Inkisiziorako Auzitegiak iraun behar zuen ala ez ingurukoa izan zen (1813ko otsailaren 22ko Dekretuak abolitu zuen). Horren zergatia Erregimen Zaharrean Eliza Katolikoak kontzientzia eta iritzien gaineko eskumena zuela da. Geroago, eztabaida prentsari lotutako delituak beste kontuez arduratzen zirenauzitegi arruntek(sektore politiko progresistenek defendatzen zutena)edonormalean modu murritzagoan jarduten zutenauzitegi bereziekepaitu behar zituzten inguruan finkatu zen. Azkenik, auzitegi arrunten aldeko aukerak irabazi zuenean, kazetariaren erruduntasunaz edo errugabetasunazzinpekoen epaimahaiekerabaki behar zuten ala ez inguruko eztabaida ireki zen.  B.2. Informazio-askatasuna Bigarren Errepublikan  1931ko apirilaren 14ko udal-hauteskundeetan monarkiak jasan zuen porrotaren ondorioz Bigarren Errepublika aldarrikatu zen. Konstituzioa egin aurretik,1931ko urriaren 21eko Errepublikaren Defentsarako Legeakestuki baldintzatu zuen prentsa-askatasuna. Lege horren arabera, Errepublikari erasoa zekarten (eta Administrazioak zigortzen zituen, bai zentroen itxierarekin ere –erantzukizun penalak ahaztu gabe–) “bakeari edo ordena publikoari traba egin eta kreditua urra diezaioketen berriak hedatzea”, “Estatuko erakunde edo organismoen mespretxua dakarren adierazpen oro” edo “erregimen monarkikoaren apologia”.  1931ko abenduaren 9ko Konstituzioakgaia 34. artikuluan arautu zuen:  “Gizaki orok bere ideiak eta iritziak libreki igortzeko eskubidea dauka, horretarako edozein hedabide erabil ditzakeelarik, aurretiazko zentsurarik gabe. Ezin izango da inolaz ere liburuen eta egunkarien edizioa jaso, ez bada eskumena duen epailearen aginduz. Ezin izango da egunkarien etenaldia erabaki ez bada epai irmo baten bidez.”  Artikulu horren ezberdintasunik argiena, aurreko konstituzioekin alderatzen bada, ez da horrenbeste bere hitzez hitzeko tenorea (eta ezberdina da progresistagoa eta adierazpen-askatasunaren defendatzailea delako), baizik eta 1931ko Konstituzioak oinarrizko askatasunak babestekoberme zehatzakjasotzen zituela (benetako Konstituzioa zen). Lehenik eta behin, Konstituzio-Bermeen Auzitegia eratu zen. Horren eskumena zen (besteak beste), oinarrizko eskubideen bortxaketa zela-eta jarri ahal zitekeen babes-errekurtsoa ezagutzea (horien artean 34. artikulukoak), administrazio- edo jurisdikzio-agintarien aurrean egindako erreklamazioek eta ustez Konstituzioa bortxatzen zuten legeen aurkako konstiziokontrakotasun-errekurtsoek eraginkortasunik ez zutenean. Gainera (Konstituzio-Bermeen Auzitegira jo gabe), oinarrizko askatasunak babesteko premiazko auzitegiak aurreikusi ziren (eratu ez baziren ere). Edonola ere, Konstituzioak bermatutakoadierazpen-askatasunaren hausketaklaster gertatu ziren. KonstituzioarenBigarren Xedapen Iragankorrak indarrean mantendu zuen Errepublikaren Defentsarako Legea. Horren ondorioz, Konstituzioaren 34. artikuluko berme batzuk ez zuten eraginik erregimen errepublikanoaren aurkako informazioak zirenean.Ordena Publikoaren Legeaere onartu zen1933ko uztailaren 28an. Horrek Konstituzioak aurreikusten zuen zenbait oinarrizko eskubideren etenaldia garatu zuen. Bertan salbuespenezko bi egoera jaso ziren, biek ere zuzen eragiten ziotenak adierazpen-askatasunari: prebentzio egoeran, egunkariak zirkulazioan jarri baino ordubete lehenago Administrazioaren aurrean depositatu behar ziren; alarma egoeran, administrazio-agintariek inprimakienganako aurretiazko zentsura, argitalpenen bahiketa eta aleak jasotzea erabaki zezaketen.  Bigarren Errepublikak aintzat hartu beharreko elementu berri bat gehitu zuen: Estatuaren eta Eskualdeen arteko eskumenen banaketa irratizko hedapenean.1931ko Konstituzioaren 15.13 artikuluak Estatuari erreserbatu zion gaiari buruzko gaitasun legegilea eta Eskualdeei egikaritzazko eskumenak. Horren garapen gisa onartu ziren 1932ko azaroaren 15ean Kataluniako Estatutua (5.11 art.) eta 1936ko urriaren 4an Euskal Herrikoa (8.13 art.). Konstituzioaren eta Estatutuen testua argia izan arren, Estatuak, telekomunikazioaren zerbitzuak berrantolatzen zituen1932ko martxoaren 9ko oinarrizko Legearen, eta ondorengo beste batzuen bidez, emakidak ematea Estatuaren eskuetan jartzen, eta ez Eskualdeenetan, saiatu zen.  Konstituzioa alde batera utzita, Bigarren Errepublikan irratiari buruzko oinarrizko araua1934ko ekainaren 26ko Legeaizan zen, Nazioko Irratizko Hedapenaren Zerbitzuari buruzkoa, aldez aurretik gai horri buruzko beste arau batzuk eman baziren ere. 1934ko Legea irratiaren araudiaren bilakaeran mugarri bat izan zen hiru arrazoi direla eta: sektorea lehenengo aldizlege-mailakoarau baten bidez arautzen delako, irratia argi eta garbizerbitzu publikotzatjotzen duelako eta, azkenik,frankismoaren zehar ere indarrean egon zelako. 1934ko Legearentzat Nazioko Irratizko Hedapen Zerbitzua Estatuaren funtsezko funtzioa da (1. art.).Gizabanakoen irrati-igorgailuei dagokienez, tokizko izaera dutenak Legearen aplikazio eremutik kanpo gelditu ziren. Aurreko araudiarekin bat emandako, eta tokizko izaera ez zuten irrati-igorgailuen jarraipena onartu zen.  B.3. Informazioaren arauketa diktadura frankistan  Diktadura frankistaren ezaugarria izan zen, hasiera-hasieratik, gizabanakoen oinarrizko eskubideakezeztatzea, besteak beste,adierazpen-askatasuna. Militarren zentsurak, Gerrate Zibilaren zehar alderdi bietan inposatu zena, bere ondorioak beranduagora arte luzatu zituen, hots, normaltasun egoeretara (horrela izenda badaiteke diktadura bat, zeinetan normaltasun bakarra gerrarik ez egotea baiten). Arrazoi horiek direla eta, adierazpen-askatasunari buruzko arauketen analisia ezin daiteke banandu uniformetasuna eta errepresioa ezaugarri zituen eta oinarrizko eskubideak eta botereen banaketa moduko oinarrizko printzipio demokratikoak ukatzen zituen diktadura globalaren analisitik (nahiz eta modulazio ezberdinarekin, erregimenaren bilakaeraren beraren arabera).  Analisiaren abiapuntua1945eko uztailaren 17ko Espainiarren Foruaren 12. artikulua da. Horren arabera “espainiar orok bere ideiak libreki adieraz ditzake Estatuaren funtsezko printzipioak erasotzen ez baditu”. Iritzi- askatasunaren egikaritzari ezartzen zitzaion muga anbiguo eta orokorra azpimarratzekoa da. Hautemate hori berresten du testu beraren 33. artikuluak: “Foru honek aintzatesten dituen eskubideen egikaritzak ezingo die erasorik egin Espainiaren batasun espiritualari, nazionalari eta sozialari”. Ez du pena merezi artikulu horren analisi juridikoa bi arrazoirengatik: frankismoaren funtsezko legeak (horien artean Espainiarren Forua)zentzu hertsian ez ziren Konstituzioaketa ez zieten herritarrei eskubiderik aintzatesten, legeak ezartzen zituztenak izan ezik; eta –bigarrenik– Espainiarren Foruan formalki aitortutako askatasunek ez zuten indar praktikorik erregimen frankistaren diktaduraren muga estuetatik at.  Lehenengo frankismoan informazioari buruzko funtsezko araua1938ko apirilaren 22ko Prentsaren Legeaizan zen (SERRANO-SUÑER Lege gisa ezagutu zena). Lege hori, gerra zibila bete-betean zegoela onartu zena, behin-behineko izaerarekin onartu zen (idatzi zutenen hitzetan) argitaratuko ziren informazioak kontrolatzearren militarren beharrei aurre egiteko, baina 1966an beste lege bat onartu arte egon zen indarrean. Horren ondorioz, arrazoi militarretan oinarritzen zen arauketa oso murriztailea bake denboretara luzatu zen. 1938ko Legearen edukiari dagokionez, Estatuak beregan hartu zituenidatzizko prentsaren kontrolerakobeharrezkoak ziren gaitasun guztiak: Administrazioaren aurretiazko zentsura; Administrazioaren parte hartzea egunkarietako zuzendarien izendapenean; profesionalengan eta hedabideengan Administrazioaren zigortzeko ahal oso zabala; idatzizko prentsaren gaineko Administrazioaren jarduerarenganako kontrol judiziala baztertzea; Administrazioak egunkariei kontsignak zuzentzeko aukera, hau da, berriak nola tratatu behar ziren inguruko gidariak (adibidez, Ortega y Gasseten heriotza tratatzeko modua, Bigarren Mundu Gerraren bilakaera, Hitler eta Francoren bilerak, eta abar); eta –azkenik– informazioaren profesionalen kontrol politikoari hasiera eman zitzaion, Estatuaren kontrolpean zegoen Erregistro ofizialean izena eman beharrarekin (kazetari-baimena irizpidekotasunez ematen zen). Funtzio horiek guztiak betetzen paper oso garrantzitsua izan zuen Estatuko Administrazioaren organo batek (goibelki gogoratua): Prentsaren Zuzendaritza Orokorrak.  Erregimen frankistak 50. hamarkadaren amaieran erreforma txiki bat pairatu zuen (erregimenaren oinarri ideologikoei eragin ez ziena, ekonomia- eta administrazio-kudeaketari soilik). Opus Dei delakoarengandik gertu zeuden sektoreak gobernu eta administrazioaren atal garrantzitsuetan sartu ziren. Horrek ondorio bikoitza izan zuen: ekonomia egonkortzeko plana (hirurogeigarren hamarkadako bilakaera ekonomikoaren arrazoia izango dena) eta emaitza garrantzitsuak ekarri zituen legegintzako erreforma prozesua (desjabetzeari, administrazio-prozedurari, administrazioarekiko auzien jurisdikzioari, Estatuaren kontratuei eta abarrei buruzko legeak). Legegintzako erreforma horrek informazioaren erregimenean ere izan zuen isla Fraga Informazio eta Turismo Ministeriora heldu zenean. Fruitua1966ko martxoaren 18ko Prentsaren eta Inprentaren Legeberria izan zen (FRAGA Legea izenarekin ere ezagutu zena). Legearen ezaugarri garrantzitsuena1938ko Legearen alderdi latzenak bigunduzituela da (adierazpen-askatasunaren mugei dagokienez). Baina horrekez du esan nahi legeamendebaldeko Estatuetan onartutako adierazpen-askatasunaren babesarekinhomologa daitekeenik. Gertatzen zena da informazioarenganako kontrolak bigunagoak, finagoak zirela aurrekoak baino. Prentsari buruzko Lege horrek ezarritako kontrol baliabideak jarraian aztertuko dira:  1)Informazio-askatasunaren mugen katalogo zabalaezarri zen (2. art.): “egiaren eta moralaren begirunea; Mugimendu Nazionalaren Printzipioen Legeari eta bestelako oinarrizko legeei men egitea; defentsa nazionalaren, Estatuaren segurtasunaren eta barne ordena publikoaren eta kanpo bakearen eskakizuna; Erakundeei eta pertsonei politika- eta administrazio-ekintzaren kritikan beharrezko begirunea; Auzitegien independentzia; eta norbanakoaren zein familiaren intimitatearen eta ohorearen zaintza”. Gainera,muga horien aurkako adierazpenak eta informazioak automatikoki delitutzat joko dira (Kode penalaren 165 bis b) art.).  2)Administrazioaren aurretiazko zentsuraformalkidebekatuarren (salbuespen eta gerra egoeretan izan ezik), zeharka antzeko ondorioak sortzen dituzten neurriak jaso zituen:Administrazioari borondatezko kontsultaegitea (Administrazioak informazio baten edukia onartzen badu, ez dago erantzukizunik bere aurrean, beste agintari batzuen aurrean, esaterako judizialen aurrean, egon badaiteke ere);erreserbatutako gaieiburuzko informazioa igortzeko ezintasuna (1968ko apirilaren 5eko Legea, Sekretu Ofizialei buruzkoa); kazetaritza-enpresek euren jarduerak egikaritu aurretikkazetaritza-enpresen Erregistroan izena eman beharra. Erregistroa Administrazioaren kontrolpean zegoenez irizpidekotasun osoz ezezta zezakeen izen emate hori (adibidez, iritzi publikoa desitxuratzea bilatzen zela alegatuz, 5. eta 29.4 art.); Atzerriko agentzietatik zetozen berriak Estatu osoan banatzekomonopolioaEstatuko agentzia baten alde ezartzea,EFE Agentzia(49. art.) eta, azkenik, Administrazioak (Prentsaren Zuzendaritza Orokorraren bidez)egunkariak eta agentziak interes orokorreko notak eta komunikazioak sartzera behartu ahal izatea(6. art.).  3) Administrazioaren kontrola informaziora dedikatzen diren profesionalengana hedatu zen (V. Kapitulua):kazetariek Erregistro Ofizialbatean izena eman behar zuten (Administrazioak kontrolatzen zuena); egunkarietakozuzendari izateko betekizunakzehaztu ziren (garrantzitsuena: prentsaren eremuan kondenen agiritegirik edo administrazio-zigorrik ez izatea).  4) Administrazioak muga horiek betetzen zirela egiaztatzeko prozedurak argi eta garbi zehazturik zeuden. Inprimaki bat zabaldu aurretik ale kopuru jakin bat Administrazioaren aurrean depositatu behar zen. Administrazioak argitalpenak bahitzeko ahala zuen horien bidez delitu bat egin zitekeela uste izanez gero (hortik 2. artikuluaren garrantzia). Aldi berean eskumendun epaile penalaren aurrean salaketa jarri behar zuen. Era berean, legearen edukia bortxatzeagatik informazio-enpresak eta profesionalak zigortzeko ahala zuen (jarrera horiek aldi berean bide penalean zigortu ziren ala ez kontuan izan gabe, hau da,non bis in idemprintzipioa errespetatu gabe). Administrazio-zigor horiek era ezberdinetakoak izan zitezkeen: isun ekonomikoak, kazetaria zein hedabidea zenbait hilabetez etetea, eta abar, nahiz eta –1938ko Legean ez bezala–, zigor horien aurka administrazioarekiko auzien jurisdikziora jo zitekeen.  Frankismoaren zehar 1934ko Legeak ezarritako irratiaren araudiak indarrean jarraitu zuen urte askotan (jarduera-politikoei buruzko informazioari eta gai horretan Eskualdeen eskumenari buruzkoak izan ezik). Hala ere, gerrak eragin nabarmena izan zuen Estatuko irrati-panoraman bi arrazoirengatik. Batetik,zentsuraezarri zen (1939ko urriaren 6ko Agindua), bai eta antzeko beste neurri batzuk ere, besteak beste, nazio zein nazioarteko izaerako informazio- programak emateko debekua edoIrrati Nazionalaren ahozko egunerokoarekin konektatu beharra (arau hori 1977an desagertu zen). Bestetik, Estatuak kudeatutako irrati-igorgailu publikoaren sarearekin batera Falangeren irrati- igorgailuen sarea sortu zen (1936ko abenduaren 18ko Zirkularra). Egoera horrek irratizko hedapenaren egikaritzan nahasketa nabarmena sortu zuen, batzuetan Estatuko Administrazioaren alde eta beste batzuetan Falangeren alde egin baitzen. Hortik aurrera araudia, irratizko igorgailuen titularitatean baino (pribatuak eta publikoak elkarrekin bizi baitziren), gehiago zentratu zen igorpenen ugaritzea zela eta,irrati-elektrikoaren espektroaren planifikazioan.  Irratiarekin ez bezala, telebistaren bilakaera juridiko-arautzailea deskribatzea erraza da,hasiera-hasieratik jarduera hori erakunde publikoek monopolizatutako zerbitzu publikotzat hartu baitzen (hasieran Estatuak bakarrik, gero –Konstituzioa eta Autonomia-Estatutuak onartu eta gero– Autonomia-Erkidegoek ere). Telebista Pribatuari buruzko maiatzaren 3ko 10/1988 Legera arte (Konstituzioa baino beranduago onartutakoa) ez zitzaien utzi gizabanakoei telebista zerbitzu publikoaren kudeaketan parte hartzea. Hori dela eta, telebistaren ordenamenduaren historia batik bat gai organiko eta administratiboen ingurukoa da, hots, zeregin hori bereganatzen duen erakundearena.  Egia esateko telebista Estatuaren baitan jaio zen (1952an) Informazio eta Turismo Ministerioaren Irrati-Igorgailuaren Zuzendaritza Orokorraren barruan. Baliabide ekonomiko ugariak izan arren –diru sarrera ugariak zituelako–, telebista,beste zenbait zerbitzurekin gertatzen zenaren antzera, nortasun juridikorik eta autonomiarik gabekoMinisterio bateko Zuzendaritza Orokor batek kudeatutako zerbitzuazen. Urriaren 11ko 2509/1972 Dekretuak telebista zerbitzuaren izaera juridikoari buruzko lehenengo aldaketa garrantzitsua sartu zuen. Espainiar Irrati-Telebista (RTVE) sortu zen, Espainiako Irrati Nazionala (RNE) eta Espainiako Telebista (TVE) bildu zituenak,zerbitzu publiko zentralizatugisa. Horren arabera, Espainiar Irrati-Telebistak, nortasun juridikorik gabe bada ere, nolabaiteko administrazio-autonomia eta –batez ere– finantza-autonomia zeukan (bereak ziren diru sarrerak zituen). Diktadorea hil zenean, Espainiar Irrati-Telebistaren antolaketan eta kudeaketan parte hartze publikoa areagotzeko saiakerak egin ziren. Horretarako urriaren 1eko 2370/1976 Errege Dekretuak Espainiar Irrati-Telebistaren programazioaren esparruan aholku funtzioak izango zituen Kontseilu Orokor bat eratu zuen. Urriaren 28ko 2750/ 1977ko Dekretu bidez Espainiar Irrati-Telebista behin-behinekoanKultura Ministeriora adskribituriko organismo autonomoaizatera pasatu zen.  B.4. Informazioaren Zuzenbidearen erreformak trantsizio politikoan (1975-1978)  1977ko urtarrilaren 4an Erreforma Politikorako Legea onartu eta gero, eta urte horretan egingo ziren ekainaren 15eko hauteskundeak baino lehenago (eta, neurri handi batean, hauteskundeen garbitasuna eta zilegitasuna bermatzeko), Gorteek informazioaren eremuan aurreko sistema murriztailea eraisteko zenbait arau onartu zituen.  Garai horretako araurik garrantzitsuenaapirilaren 1eko 24/1977 Dekretu-Legeada. Arau horretan 1966ko Prentsaren eta Inprentaren Legearen zenbait alderdi aldatu zen. Besteak beste, 2. artikuluko prentsa-askatasunaren mugak indargabetu ziren (eta horren ondorioz horien aurkako informazioen delitu izaera).Administrazioaren informazioen bahiketa ere lau kasutara mugatu zen: a) Espainiaren batasunaren aurkakoak direnean; b) Monarkia gutxiesten edo mespretxatzen dutenean; c) Iritzi publikoaren aurrean Indar Armatuen izen onari eta errespetuari eraso egiten dietenean; d) lizun edo pornografiko gisa kalifika daitezkeenean. Kasu horietan administrazio-bahiketa haustea arau- hauste oso larritzat jotzen zen. Baina jokaera hori, 1966ko Legearen arabera argitalpena gehienez sei hilabeteko aldi baterako ahalgabetzearekin zigor zitekeena, kazetaria edo hedabidearen zuzendaria bere lanbidearen egikaritzan aldi baterako ahalgabetzeaz gain, isun ekonomikoen bidez bakarrik zigor zitekeen (gehienez 500.000 pezeta), 24/1997 Dekretu-Legeak berak hedabideei eta kazetariei aldi baterako ahalgabetzeko zigorrak jartzeko gaitasuna kendu baitzuen. 1978ko Konstituzioak bahiketaren murrizketarako prozesu progresiboa itxi zuen Administrazioari erabat debekatu arte (egoera normaletan), zeregin hori agintari judizialen esku geratu baita (Konstituzioaren 20.5 art.).  Hala eta guztiz,1966ko Prentsaren eta Inprentaren Legea ez da guztiz indargabetu. Kapitulu eta artikulu batzuk jada ez daude indarrean beranduagoko legeek indargabetu dituztelako eta konstituzio-kontrakotzat jo direlako. Baina artikulu askoren inguruan ez legegileak ez eta auzitegiek ere ez dute adierazpenik egin, neurri handi batean erabiltzen ez badira ere. Komenigarria litzateke 1966ko Legea modu adierazian indargabetzea segurtasun juridikoa sendotzeko.  Garai honetako beste datu garrantzitsua da1977ko apirilaren 13an 1966ko abenduaren 19ko Eskubide Zibilen eta Politikoen Nazioarteko Itunaberretsi zela (apirilaren 30ean argitaratu zen eta une horretatik aplikagarria da). Nazioarteko hitzarmen hori Zuzenbide espainiarrean sartzean ordenamendu juridikoak erabat aintzatetsi du adierazpen-askatasuna. Itunaren 19. artikuluaren arabera:  “1. Inor ezin izango da gogaitu bere iritziak direla eta. 2. Pertsona orok du adierazpen askatasunerako eskubidea; eskubide horrek bere baitan hartzen du era orotariko informazioak eta ideiak bilatzeko, jasotzeko eta zabaltzeko askatasuna, mugak aintzat hartu gabe, ahoz, idatziz, edo era inpresoan edo artistikoan, edo berak aukeratutako beste prozeduraren bidez. 3. Artikulu honetako 2. atalean aurreikusitako eskubidearen egikaritzak betekizun eta erantzukizun bereziak eskatzen ditu. Beraz, legez modu adierazian finkatuko diren murrizketen mende egon daiteke, betiere hauetako baterako beharrezkoak direnean: a) Besteen eskubideen edo izen onaren begirunea segurtatu. b) Segurtasun nazionalaren, ordena publikoaren edo osasunaren edo moral publikoaren babesa”.  Edonola ere, nazioarteko hitzarmen horren aplikazioak ez zuen egoeraren errotikako aldakuntzarik ekarri (ez bere hitzez hitzeko tenoreagatik ez eta Konstituzioa indarrean sartu zenetik pasatutako denbora urriagatik ere). Gaian epaileen erabaki berririk ere ez zen egon, horiek 1978ko Konstituzioaren ondoren hasi baitziren. Garrantzitsuagoa izan zitekeen1950eko azaroaren 4ko Giza Eskubideen eta Oinarrizko Askatasunen babeserako Europar Hitzarmena (berretsi duten Estatuetako botereek bertan jasotako eskubideren bat urratu dutenean epaiak eman ditzakeen Giza Eskubideen Europar Auzitegia aurreikusten duen). Espainiar Estatuak Hitzarmena 1977ko azaroaren 24an sinatu bazuen ere, Konstituzioaren ondoren berretsi zuen (1979ko irailaren 26an, eta indarrean egun batzuk beranduago sartu zen, urriaren 10ean, Estatuko Aldizkari Ofizialean argitaratu zenean).  Konstituzioa egingo zuten Gorteak hautatu zirenean, informazio-askatasunaren alderdi partzial batzuk aldatuko zituzten arauak onartu ziren, batzuk, 1978ko Konstituzioa onartu aurretik. Azpimarratzekoa da1978ko urriaren 7anburututakoSekretu Ofizialen Legearen erreforma (hamar urte lehenago onartu zena). Testu berrian gai bat sekretu ofizial gisa aitor dezaketen subjektuak (adibidez, aurreko testuan gobernadore zibilak edo guardia zibilaren zuzendari orokorrak ere egin zezaketen) eta sekretu gisa aitor daitezkeen gaiak murriztu dira. Konstituzioa onartu baino egun bat lehenagoOinarrizko Eskubideen Auzibidezko Babesaren abenduaren 26ko 62/1978 Legeaonartu zen. Horretan Konstituzioan jasotako oinarrizko eskubideak babesteko eta errespetatzeko prozedura judizialetarako beharrezko modulazioak adierazi ziren.  Irratizko hedapenaren kasuan, Konstituzioa onartu aurretik emanaldien edukiei buruzko arauak onartu ziren (besteak beste,Irrati Nazionaleko ahozko egunerokoarekin konektatu beharra indargabetzean, irrati-igorgailuei izaera orokorreko informazio-jarduerak utzi zien urriaren 6ko 2664/1977 Errege Dekretua), bai eta Irratizko hedapenerako Plan Teknikoa ere, urriaren 27ko 2648/1978 Errege Dekretuz egin zena.                                                                              13 
