










2. GAIA. ADIERAZPEN- ETA INFORMAZIO-ASKATASUNAK: IKUSPEGI OROKORRA

2.1. KONSTITUZIOAREN 20. ARTIKULUAREN EDUKIA ETA EZAUGARRIAK

Konstituzioaren 20. artikulua Informazioaren Zuzenbidearen oinarria da, bertan
informazio-jarduerei lotutako askatasunak jasotzen baitira.

A) Konstituzioaren 20. artikuluan jasotzen diren eskubideak



1. Komunikaziorako askatasunak:


a) Adierazpen-askatasuna –ideiak– (20.1.a) art.).
b) Informazio egiazkoa komunikatzeko eskubidea –egitateak– (20.1.d) art.).
c) Informazioa jasotzeko eskubidea (20.1.d) art.).
d) Sekretu profesionala eta kontzientzia-klausula (20.1.d) art.).


2. Komunikazio-askatasunen bermeak:


a) Aurretiazko zentsuraren debekua (20.2 art.).
b) Informazioen bahiketa ebazpen judizialaren bidez soilik (art. 20.5).
c) Talde sozial eta politiko esanguratsuen sarbide eskubidea (adiera hori ez da
literalki erabiltzen) hedabide publikoetara (20.3 art.).


3. Komunikazioarekin edo informazio-jarduerarekin zerikusi partziala duten
eskubideak:


a) Literatura, artea, zientzia eta teknika ekoizteko eta sortzeko eskubidea
(20.1.b) art.).
b) Katedra-askatasuna (20.1.c) art.).


4. Adierazpen- eta informazio-askatasunen eskubide instrumentalak (ez dira 20.
artikuluan aipatzen, baina Konstituzio Auzitegiak aintzatetsi ditu):
a) Zuzenketa-eskubidea (informazioena): KAE 35/1983 (Bengoetxea anaiak v.
RTVE).
b) Komunikaziorako euskarriak, instrumentuak eta hedabideak sortzeko eskubidea.


B) Bereziki, hedabideak sortzeko eskubidea

Hedabideak sortzeko eskubideak arreta berezi eta handiagoa merezi du.
Konstituzioaren 20. artikulua interpretatzerakoan hedabideak sortzeko eskubidea
informazioa libreki komunikatzeko eskubidearen baitan zegoen ala ez inguruko
eztabaida nabaria egon zen. Bestela esanda, informazio-enpresak sortzeko
askatasuna artikulu horretan sartzen den ala ez. Doktrina, hasieratik, nahiko
zatiturik azaldu zen, etakontrajarriak diren bi ildobereiz daitezke:

a) Doktrinaren zati batentzat erantzunak baiezkoa izan behar zuen eta
horretarako abiapuntua –lehenik eta behin– Konstituzioaren 20.1.d) artikuluaren
hitzez hitzeko esaera izango litzateke (informazio egiazkoa libreki
komunikatzea edo jasotzea “edozein hedabidetatik”). Horrez gain, ez balitz
eskubideaKonstituzioaren 20. artikuluko oinarrizko edukitzatjoko, informatzeko
eskubideaz baliatu ahal izatea hedabideen tituludunen mende geratuko litzateke.
Jarrera hori defendatzen zutenentzat Estatuak hedabideenganako parte hartzea
izan zezakeen, baina enpresen jardueraren alderdi formalak edo ez
substantzialak arautzeko soilik (adibidez, irrati- eta telebista-instalazioen
frekuentzia edo potentzia ematea), bainainformazio-enpresak sortzeko
herritarren eskubideagalarazi edo mugatu gabe, aukeratutako modalitate teknikoa
aintzat hartu gabe.

b) Aurkako norabidean, beste autore batzuk adierazi zuten Konstituzioaren 20.
artikuluan ez dela edozein informazio-enpresa sortzeko askatasuna sartzen.
Beste oinarrizko eskubideekin gertatzen den moduan, eskubidearen egikaritza eta
bere enpresa-edukia bereizi beharko lirateke (nahiz eta analogia erabiliz,
bizitzeko eskubidearen eta ospitaleak sortzeko eskubidearen, edo zirkulazio-
askatasunaren eta garraiobide-enpresak sortzeko eskubidearen arteko erlazioa
eztabaidagarria izan zitekeen). Esanguratsuagoa da baieztatzea Konstituzioak
eskubide bati bere enpresa-edukia oinarrizko eskubide gisa aintzatestea nahi
dionean horrela egiten duela (adibidez, Konstituzioaren 27. artikuluak
hezkuntzarako eskubidea eta ikastegiak sortzeko askatasuna bereizten ditu).
Gainera, autore horientzat gizabanakoen informazio librerako eskubidea argi eta
garbi uler daiteke norbanakoei informazio-enpresak sortzea uzten zaien ala ez
kontuan izan gabe (adibidez, informazio-pluraltasuna eta gizarte-taldeei
hedabide publikoetara sarbidea bermatzen direnean). Beraz, ez litzateke zuzena
izango informazio-askatasuna hedabideak sortzeko ekimen pribatuaren
aintzatespenarekin soilik bermatzen dela baieztatzea. Interpretazio horrek ez
du esan nahi Konstituzioak informazio-enpresak sortzeko eskubidea babesten ez
duenik, baizik etabere babesa Konstituzioaren 38. artikuluan dagoela (hau da,
enpresa-askatasuna aintzatesten duen artikuluan) eta ez 20. artikuluan. Horren
ondorioz, bere babes maila txikiagoa izango da eta eskubidearen mugak
ezberdinak, Konstituzioaren esanetan “Lege bitartez sektore publikorako gorde
ahal izango dira zenbait baliabide edo zerbitzu funtsezko, batez ere monopolio-
kasuetan, eta orobat enpresetan esku hartzea erabaki, interes orokorrak hala
eskatzen duenean” (Konstituzioaren 128.2 art.). Beraz, azken artikulu horren
arabera, zenbait ekonomia-jarduera “zerbitzu publikotzat” har daiteke
(adibidez, irratizko hedapena) eta gizabanakoei horietara sarbidea mugatu –edo,
batzuetan, galarazi– .

Konstituzio Auzitegiak arazo horri irtenbidea bilatu zion. Eremu horretan
emandako lehenengo epai garrantzitsua12/1982 Epaia,Antena 3 TVda. Sozietate
pribatu horrek, Konstituzioaren 20. artikulutik abiatuz, bere telebista-katea
sortzeko eskubidea zuela ulertu zuen (lehen adierazitako lehenengo doktrina
jarraituz). Estatuko Administrazioari eskatu zion emanaldiekin hasteko erabili
beharreko frekuentzia adieraz ziezaiola. Administrazioaren isiltasunaren
ondorioz, administrazioarekiko auzien jurisdikziora jo zuen. Azken horrek,
jarraikako bi auzialditan (Entzutegi Nazionala eta Auzitegi Gorena), bere
eskaera ezetsi zuen. Sozietateak Konstituzio Auzitegiaren aurrean babes-
errekurtsoa jarri zuen. 12/1982 Epaian,Antena 3 TV, Konstituzio Auzitegiaren
hasierako doktrina adierazi zen, oraintsu arte legegintzan zein autoreen
gehiengoaren iritzian eragina izan duena:

a) Adierazpen-askatasuna, herritarren eskubide gisa, artikuluak berak hitzez
hitz aintzatesten dituen aukerak gauzatzean zehazten da, hau da, pentsamenduak,
ideiak eta iritziak edozein hedabidetatik hedatzean eta adieraztean. Ideiak eta
iritziak zabaltzeko eskubideak bere baitan hedapenerako baliabide materialak
sortzeko eskubidea hartzen duela ulertzeko oztoporik ez dago.

b) Are gehiago, komunikaziorako hedabideak sortzea, gure ordenamendu juridiko-
politikoan printzipio orokorra da. Eskubide hori, bai oro har bai eta hedabide
bakoitzari atxikirik ere, mugak ditu zalantzarik gabe. Horien artean dago beste
herritarrei eskubide berberak egikaritzeko berdintasuna ez galarazteko beharra.
Horren arabera,hedabide bat sortzeak ez du galarazi behar berdinak edo
antzekoak diren beste batzuena. Egunkari baten sorrerak ez du galarazten beste
egunkariena, baina ez da gauza bera gertatzen sortu nahi den hedabideak
erabilerarako aukera mugatuak eskaintzen dituzten ondasunak behar dituenean.
Hedabide batean erabiltzen diren ondasunak mugatuak direnean, horien eskasia
naturalak edo teknologikoak oligopolioaren aldeko joera zehazten du, eta horren
arabera eman daitezkeen zerbitzuen izaera, hedabidearen “statu quo” juridiko
eta politikoa eta, azken finean, hedapenerako eta informazio librerako
eskubidea baldintzatzen dira.

c) Badira emaitza berberak dituzten beste inguruabar batzuk ere, esaterako,
ondasun horiek gozatzeko artikulazio juridikoa eta horrek planteatzen dituen
arazo teknikoak. Azken horien artean espaziotik hedatzen diren uhin
elektromagnetikoen bidezko igorpenak jabari publikokoa den ondasun baten
erabilera dakarrela azpimarratu behar da. Aldi berean, telebistarako uhinen
igortze-jarduera nazioarteko Zuzenbidearen mende dago, Estatuaren interesek
beste Estatuen interesekin topo egin baititzakete. Beraz, beharrezkoa da
interes publikoa dela eta, Estatuek horiek errespetatu beharra eta lizentziarik
gabeko erabilerarik ez uztea.

Beraz,Konstituzio Auzitegiarentzat (erabaki horren arabera) Konstituzioaren 20.
artikuluaren baitan egongo litzateke idatzizko hedabide bat sortzea, baina ez
ikus-entzunezko bat. Gizabanako batek hedabide bat sortzerakoan ez dienean
galarazten beste gizabanakoei izaera bereko beste bat sortzea (idatzizko
hedabideekin gertatzen dena: egunkariak, aldizkariak, editorialak, eta abar),
orduan baiezta daiteke horiek sortzeko eskubidea Konstituzioaren 20.
artikuluaren baitan dagoela. Hedabide baten sorrerak arrazoi ezberdinak direla-
eta beste gizabanakoei hedabide berbera sortzea galarazten dietenean, aldiz
(eta horrela gertatzen da ikus-entzunezkoekin: erabilgarriak diren frekuentzia
mugatuak, interferentziarik gabe igortzeko ezintasuna, jabari publikoaren
erabilera, nazioarteko araudiaren eragina, eta abar), orduan hedabideak
sortzeko eskubidea ez litzateke izango informazio-askatasunaren funtsezko
edukia (20. art.), 38. artikuluaren babesa har badezake ere, betiere jarduera
bat zerbitzu publikotzat jotzen bada, enpresa-askatasunari jartzen zaizkion
mugekin. Hala ere, Konstituzio Auzitegiak erabilitako zenbait argudio
eztabaidagarria da: eskubide baten egikaritzarako aukerak mugatzeak ez dakar
beti eskubidearen ezeztapena (adibidez, aldi berean bide publikoan egikaritzen
den manifestaziorako eskubideari buruz ez da gauza bera esaten), jabari
publikoaren erabilerak ez duelako kasu guztietan Administrazioaren aurretiazko
parte hartzea eskatzen (arnasten dugun airea, hondartzen erabilera erkidea, eta
abar). Gainera, frekuentzien urritasuna zalantzan gelditzen da bilakaera
teknologikoa dela eta (bereziki, zuntz optikoko kablearen garapena dela-eta eta
–denboran hurbilago dagoen– seinalearen digitalizazioaren ondorioz).

Konstituzio Auzitegiaren 31/1994 Epaiak,Sabiñánigo kable bidezko TB, aurreko
jurisprudentzia modu esanguratsuan ñabartu zuen. Horretan, ikus-entzunezko
hedabideen artean, zenbait kasutan gizabanako batek baten bat sortzeak ez
dakarrela beste gizabanakoei jarduera bera egitea galaraztea aitortu zuen,
sektorean jasandako bilakaera teknologikoa dela eta. Beraz, kablez igortzen
duen telebista –Konstituzioaren ikuspegi juridikoaren ikuspegitik– gehiago
hurbilduko litzateke idatzizko hedabideetara irratira edo uhin hertziarren
bidez igortzen duten telebistetara baino, kableak igorle kopuru handia onartzen
duelako. Konstituzio Auzitegiak adierazi duenez, emanaldi horiek, erabilitako
euskarri teknologikoa kontuan izanda, ez dakarte komunikatzeko baliabide eskasa
agortzea, banaketarako tokizko sarea egoteak ez baitu beste batzuen ezarpena
galarazten. Beraz, kable bidez igortzen duten hedabideen sorrera
Konstituzioaren 20. artikuluak babesten duen oinarrizko eskubidetzat jotzen da.
Beste gauza bat da lurraldea “kableatzeko” benetako aukera. Horrek bai eskatzen
du Administrazioaren aurretiazko parte hartzea (beste gauzen artean, gizabanako
batek jabari publikoa okupatzea dakarrelako: kaleak eta bide publikoak). Epai
horretan ageri den doktrina ez zaie uhin hertziarren bidez igortzen duten
tokizko telebistei aplikatzen. Horiei dagokienezAntena 3 TVEpaian ezarritako
jurisprudentziaren ildoa mantentzen da (88/1995, Alcalá de Guadaira tokizko
TB).

Konstituzio Auzitegiaren 127/1994 Epaiak,Telebista Pribatuari buruzko Legearen
aurkako konstituziokontrakotasun-errekurtsoa, Konstituzioaren 20. artikuluaren
baitan “eskubide primarioak” (hitzez hitz artikuluan aipatzen direnak) eta
“eskubide instrumentalak” (horien artean eskubide primarioaz baliatu ahal
izateko beharrezkoak diren hedabideak sortzeko eskubidea egongo litzateke)
bereizi ditu. Konstituzio Auzitegiak adierazten duenez, eskubide primarioak
berehala egikaritu ahal badaitezke ere, instrumentalek Estatuaren arauketa
zehatza eskatzen dute. Horregatik, 127/1994 Epaiak,Telebista Pribatuari buruzko
Legearen aurkako konstituziokontrakotasun-errekurtsoa, dioenez,telebista
zerbitzu publikotzatjotzea ez da Konstituzioaren aurkakoa. Konstituzioak ez du
aukera hori galarazten, beraz, eskaintzen dituen aukeren artetik legegileak
hauta dezakeenetako bat da. Hala ere, kalifikazio juridiko horrekmugabat dauka:
botere publikoek telebista-jarduera zerbitzu publikotzat jotzearen xedea
interes orokorrak asetzea eta Konstituzioak aipatzen dituen beste ondasunak,
printzipioak edo eskubideak bermatzea izan behar da, eta ez gizabanakoek euren
askatasunaz baliatuz zuzenean eskain dezaketen telebista-zerbitzuak bidegabeki
pilatzea. Horretarako euskarri tekniko horren bidez informazioa eta pentsamendu
librea komunikatzeko eskubidearen egikaritza berdintasun baldintzetan egin
behar da. Horrek zera esan nahi du: emakidaren tituludunaren hautaketarako
irizpide orokorrak eta objektiboak erabiliko dira eta sarbide librean
berdintasuna bermatuko da. Administrazioaren erabakiak irizpide horiek guztiak
kontuan izan dituen ala ez auzitegiek kontrola dezakete.

LABURPENA


    * Konstituzioaren 20. artikuluko oinarrizko eskubidea → idatzizko edo kable
      bidez igortzen duten hedabideak sortzeko eskubidea.
    * Uhinen bidez igortzen duten hedabideak sortzeko eskubidea → legegileak
      adierazten duenaren mende dago, muga baitezake (zerbitzu publikotzat joaz,
      igorle pribatuen zenbakia mugatuz eta hautaketa prozesua modu objektiboan
      arautuz).


Ikus-entzunezkoen eremuan eskubide horren egikaritzarako Estatuak onartutako
funtsezko legedia gaur egunIkus-Entzunezkoen Lege Orokorrean ezarrita dago
(martxoaren 31ko 7/2010 Legea). Irrati, telebista eta antzeko eta interaktiboak
diren ikus-entzunezko zerbitzuak ideiak libreki adierazteko, informazioa
komunikatzeko eta jasotzeko, bizitza politikoan eta sozialean parte hartzeko
eta enpresa-askatasuneko eskubideen egikaritzan eskaintzen direnean eta
berdintasuna, pluraltasuna eta balore demokratikoak sustatzen
dituzteneaninteres orokorreko zerbitzuakdira (22. art.).Gizabanakoekhoriek eman
ahal izateko ezinbestekoa da jarduera hasi aurretik ikus-entzunezko
agintariarikomunikazio fede-emaileazuzentzea. Zerbitzuoklurreko uhin
hertziarrenbidez ematen badira eskumena duen ikus-entzunezko agintari horrek
emango duenlizentziabeharko dute.Legearen aplikazio eremutik kanpo gelditzen
dira titularitate pribatuko webguneak eta erabiltzaile pribatuek sortutako
ikus-entzunezko edukia dutenak(3.2.c) art.).

Horrekin batera, Ikus-Entzunezko Lege OrokorrakEstatuak, Autonomia-Erkidegoek
eta tokizko erakundeek eman dezaketen ikus-entzunezko zerbitzu publikoaonartzen
du. Interes ekonomikoa duen funtsezko zerbitzua da eta bere xedea
Konstituzioaren printzipioak eta baloreak sustatuko, iritzi publiko pluralaren
eraketan lagunduko, kultura- eta hizkuntza-aniztasuna ezagutzera emango eta
ezagutza eta artea hedatuko duten edukiak hedatzea da, bereziki ikus-entzunezko
kulturaren sustapena eragiten dutenena. Gainera, gehiengoen programazioaren
hartzaileak ez diren herritarrei eta gizarte-taldeei arreta eman beharko zaie
(40. art.).

C) Konstituzioaren 20. artikuluaren egiturazko tasunak

C.1. Adostutako testua

Konstituzioaren 20. artikulua adostasunez onartu zen eta bere orientazioak ez
dio so egiten ildo ideologiko bakar bati. Ezin daiteke esan kontserbadorea edo
progresista denik, edukiari eta babes teknikei begiratuz gero multzo batean,
bestean edo bietan sar badaiteke ere. Adibidez, kontzientzia-klausula
Konstituzioan sartzea –oro har neurri progresistatzat jotzen da–, edo
informazio askeari muga zabalak jartzea –neurri murriztailea edo
kontserbadorea–. Adjektibo horren borobilak erabiltzeak nolabaiteko zalantzak
ekar ditzake. Batez ere informazio-jarduera gaur egun nola egikaritzen den
begiratzen bada, oso ezberdina baita Konstituzioa egin zen unearekin alderatzen
bada. 1978an diktadura frankistan pairatutako murrizketa onartezinak
gainditzeko hedabideen ekintza babestea ezinbestekoa zen, bai eta sistema
politiko-juridikoaren beraren erreforma aktibatzeko ere. Gaur egun, aldiz,
hedabideen jarrerak sistema horrengan duen eraginari kontu handiagoarekin ekin
behar zaio. Horretaz gain, herritarren eskubideekin eta askatasunekin nola
bateratu ahal diren ere ikusi behar da. Eskubide eta askatasun horiek
auzitegien benetako babesa jaso behar dute, ez bakarrik botere publikoen
aurrean, baita tradizioz botere “faktiko” gisa ezagutu direnen aurrean ere, eta
horien artean, gaur egun, hedabideak egongo lirateke.

Konstituzioaren 20. artikuluak, historian zehar ez bezala, zenbait berrikuntza
sartu du. Horrela, lehenengo aldiz kontzientzia-klausula Konstituzioan jaso da,
hala nola, sekretu profesionala, informazioa jasotzeko eskubidea edo gizarte-
talde esanguratsuenek hedabideetara duten sarbide eskubidea. Artikuluaren
bestelako edukiek (aurretiazko zentsuaren debekua, bahiketa botere judizialaren
esku uztea, eta abar) aurreko beste Konstituzio espainiarretan aurrekariak
dituzte.

C.2. Luzera eta sistematikotasuna

Sarri esan ohi da Konstituzioaren 20. artikulualuzeegia eta sistematikotasunik
gabekoadela. Baieztapen hori zuzen baloratu behar da: egiterakoan adostasuna
bilatu zenez, idazkeran topatzen diren hutsune tekniko-juridikoak ezin
saihestekoak izan ziren. Artikuluaren luzerak ez dirudi handiegia beste
oinarrizko eskubideekin alderatuz gero, kontuan izanda adierazpen- eta
informazio-askatasunak askatasun-sistemaren oinarrizko bi eskubide direla.
Beste gauza bat izango litzateke mendebaldeko beste Konstituzio batzuekin
alderatuko bagenu, bereziki, Estatu Batuetako Konstituzioaren Lehenengo
Emendakinarekin (“Kongresuak ezin izango du hitzaren eta inprentaren askatasuna
murriztuko duen legerik onartu (…)” edo Gizonaren eta Herritarraren Eskubideen
Adierazpenaren 11. artikulura egiten duen igorpena (“pentsamenduen eta iritzien
komunikazio librea gizakiaren eskubide ederrenetakoa da” eta “herritar orok
hitz egin, idatz, libreki inprima dezake, legeak askatasun horren
gehiegikeriari erantzuteko beharra zehaztutako kasuetan izan ezik”) Frantziako
1958ko Konstituzioarekin. Baina ez 1947ko Italiako Konstituzioarekin (21. art.)
edo Bonngo Oinarrizko Legearekin (5. art.) alderatuz gero; horiek, 1931ko
Errepublika espainiarreko Konstituzioarekin batera, konstituziogileak
jarraitutako eredu nagusienak izan ziren.

Kritikagarria da, hala ere, Konstituzioakez diola erantzunik
ematenkonstituziogile-unean informazio-askatasunari buruz
planteaturikooinarrizko zenbait gairi, adostasuna ez haustearren ekidin
zirenak. Horien artean, Konstituzioan aipatzen ez diren telebista pribatuak
sortzeko askatasuna eta telebista zerbitzu publiko izan beharra ala ez
(jarduera horretan gizabanakoen parte hartzea mugatuko lukeena). Isiltasun
horrek arazoaren erantzuna beranduago Konstituzio Auzitegiak bere
jurisprudentzian ezarritakora bidali du.

C.3. Legez garatzeko beharra

Konstituzioak arau juridiko gisa duen eraginkortasun zuzena dela eta,botere
publikoek zuzenean aplikatu behar dituzte20. artikuluko oinarrizko eskubideak
tartekako araurik egon ez arren, ez baita beharrezkoa (bermeen artean
lehentasun eta sumariotasun ezaugarriak betetzen dituen babes judizialera, zein
babes-errekurtsoaren bidez Konstituzio Auzitegira jo daitekeela gogoratu behar
da). Hala ere, badirudi artikuluaren hitzez hitzezko idazkeran zenbait gai
arautzeko etorkizuneko legeak aurreikusten direla. 20.1.d) artikuluak dio:
“Legeak arautuko du askatasun horiek erabiltzean kontzientzia-klausula eta
sekretu profesionala izateko eskubidea”. Gainera komenigarria da horiek
onartzea (ezinbestekoa ez izan arren), Konstituzioak auzitegietan eskubide
horiek modu ezberdinean interpretatzea –batzuetan modu kontrajarrian–
ahalbidetzen baitu, artikulua modu oso orokorrean idatzita dago eta (adibidez,
Konstituzioaren 20.1.d) artikuluaren idazkera bakarrarekin ezinezkoa da aldez
aurretik kazetarien sekretu profesionalaren mugak zeintzuk diren jakitea).

Badirudi aldez aurretik eskubideaklegez garatu beharraezinbestekoa izango dela
Konstituzioaren 20.3 artikulukohedabide publikoetara gizarte-taldeen sarbide
eskubidearen kasuan soilik (KAE 63/1987,Komunisten Batasunerako Mahaia) eta
Konstituzio Auzitegiakeskubide instrumentalgisa izendatzen dituen kasuetan,
guztietan legezko itxuratzea behar duten eskubideak dira eta. Horietan
legegileak eskubideok itxuratzeko duen gaitasuna handiagoa da (mugak badituen
arren).

Legegileak, Konstituzioaren 20. artikuluan aipatu ez arren, eskubide horiekin
erlazio estua dutenbeste gai batzukere arau ditzake. Adibidez: hedabideen
jabetasunari buruzko informazioaren gardentasuna, haien alde egin daitekeen
laguntza ekonomikoen erregimena (Konstituzioaz geroztik egon izan da baina
beranduago indargabetu zen), kontzentrazio edo informazio-monopolioen aurkako
lege bat, eta abar, hedabideen funtzionamendurako alderdi interesgarriak dira,
horiei buruz Konstituzioaren 20. artikuluak legegileari irizpiderik ematen ez
dion arren, betiere han aipatzen diren eskubideen “funtsezko edukia” izan ezik.

D) Konstituzioaren 20. artikuluaren interpretazioa giza eskubideei buruzko
nazioarteko hitzarmenen arabera

Konstituzioaren 10.2 artikuluaren arabera, oinarrizko eskubideei eta
askatasunei dagozkien arauak interpretatzerakoan, Giza Eskubideen Aldarrikapen
Unibertsalari eta gai horietan Espainiak berretsiak dituen nazioarteko itun eta
hitzarmenei begiratuko zaie. Gai honekiko bi dira hitzarmen garrantzitsuenak:
1966ko abenduaren 19ko Eskubide Zibilen eta Politikoen Nazioarteko Ituna (19.
art.) eta, batez ere, 1950eko azaroaren 4ko Giza Eskubideak eta Oinarrizko
Askatasunak Babesteko Europar Hitzarmena (10. art.).

Giza Eskubideen Aldarrikapen UnibertsalaNazio Batuen Erakundearen Asanblada
Orokorrak onartu zuen1948ko abenduaren 10ean. Testuak babestu behar diren eta
gizaki guztiei, gizaki izateagatik, aintzatetsi behar zaizkien eskubide
garrantzitsuenak bedeinkatzen ditu, balio unibertsalarekin eta nazismoaren
gehiegikerien aurreko erreakzio gisa. Komunikazioarekin zerikusia duten
askatasunei dagokienez,19. artikuluak zera dio: “Gizabanako orok du iritzia
emateko eta adierazteko askatasuna; eskubide horrek bere baitan hartzen du
iritziak direla eta gogaitua ez izatekoa, informazioak eta iritziak ikertzeko
eta jasotzekoa, eta horiek zabaltzekoa, mugen mugarik gabe, adierazteko edozein
baliabide erabilita”. Baina Giza Eskubideen Aldarrikapen Unibertsalak,
garrantzia sinbolikoa eta indar morala izan arren, berez ez dauka balio
juridiko zuzenik ezta aplikaziorako sistema eraginkorrik ere.

1966koEskubide Zibilen eta Politikoen Nazioarteko Itunean honako hau ezartzen
da (19. art.):

“1. Inor ezin izango da gogaitu bere iritziak direla eta.
2. Pertsona orok du adierazpen askatasunerako eskubidea; eskubide horrek bere
baitan hartzen du era orotariko informazioak eta ideiak bilatzeko, jasotzeko
eta zabaltzeko askatasuna, mugak aintzat hartu gabe, ahoz, idatziz, edo era
inpresoan edo artistikoan, edo berak aukeratutako beste prozeduraren bidez.
3. Artikulu honetako 2. atalean aurreikusitako eskubidearen egikaritzak
betekizun eta erantzukizun bereziak eskatzen ditu. Beraz, legez modu adierazian
finkatuko diren murrizketen mende egon daiteke, betiere hauetako baterako
beharrezkoak direnean:
a) Besteen eskubideen edo izen onaren begirunea segurtatu.
b) Segurtasun nazionalaren, ordena publikoaren edo osasunaren edo moral
publikoaren babesa.”

Testu beraren 20. artikuluak debekatu egiten ditu “gerraren aldeko propaganda
oro” (1. atala) eta “nazio-, etnia- edo erlijio-gorrotoaren apologia,
bereizkeria, etsaitasuna edo biolentzia bultzatzen dituztenak” (2. atala).

Nazioarteko hitzarmen horrek, bere aplikazioa bermatzeko, organo zehatz bat
eratu zuen:Nazio Batuetako Giza Eskubideen Batzordea. Organo horrengana jo
dezakete besteak beste, eta zenbait baldintza betez gero, Estatuen aldetik
Itunak berak aintzatesten dituen eskubideetan kalteren bat jasan duten
biktimek. Organo horren zereginak kontrolerako zenbait formuletan zehazten
dira:

   a. Estatuek nahitaez Batzordearen aurrean Itunaren eskubideen aplikazioari
      buruzko aldizkako txostenak aurkeztu behar dituzte (fiskalizazioa egin
      daiteke, neurri handi batean, estatus aholkularia duten zenbait gobernuz
      kanpoko erakunderi saioetan parte hartzea bermatzen zaiolako).

   a. Batzordeak ezagut dezake Estatu batek beste baten aurka aurkeztutako
      salaketaz Itunean jasotako betekizunak errespetatu ez direla ulertzen
      badu (baina kasu horretan Estatu salatuak Batzordearen jurisdikzioa
      onartu behar du aldez aurretik).


   a. Gizabanakoen arteko komunikazio sistema ere onartzen da (salaketa deitzen
      dena), gizabanakoen babeserako estandar handiagoa eskaintzen duenak.
      Itunaren edozein eskubideren bortxaketaren biktimak salaketa plantea
      dezake Estatu baten aurka, bertako nazionalitatea ez badu ere. Batzordeak
      (dagokion prozeduraren ondoren) eskubidearen bortxaketa egon den ala ez
      erabakiko du. Gaiaren funtsari buruzko erabakiak publiko egin behar dira
      etaBatzordeak urtero Estatu Batuen Erakundearen Asanblada Orokorraren
      aurrean aurkezten duen txostenean sartuko dira. Estatuek (euren aldizkako
      txostenetan) eragin dizkieten erabakiak nola bete dituzten adierazi
      beharko dute.

2.2. GIZA ESKUBIDEEN EUROPAR HITZARMENAREN 10. ARTIKULUAREN EDUKIA ETA IRISPENA

Adierazpen- eta informazio-askatasunak modu eraginkorragoan babesteko Eskubide
Zibilen eta Politikoen Nazioarteko Itunak baino estandar altuagoa1950eko Giza
Eskubideak eta Oinarrizko Askatasunak Babesteko Europar Hitzarmenak (GEEH)
ezartzen duena da.

Horren 10. artikuluaren arabera:

“1. Gizaki orok du adierazteko askatasunerako eskubidea. Eskubide horrek bere
baitan hartzen du iritzirako askatasuna eta informazioak zein ideiak jasotzeko
eta komunikatzeko askatasuna agintari publikoen esku hartzerik gabe eta mugak
aintzat hartu gabe. Artikulu honek ez die Estatuei galarazten irratizko
hedapenerako, zinemarako zein telebistarako enpresak aurretiazko baimenaren
mende jarri ahal izatea.
2. Askatasun horien egikaritza, zeinak eginbeharrak eta erantzukizunak
dakarren, legeek aurreikusitako zenbait formaltasun, baldintza, murrizketa eta
zigorren mende gera daitezke, gizarte demokratiko batean beharrezko neurriak
direnean segurtasun nazionalerako, lurralde-osotasunerako eta segurtasun
publikorako, ordenaren defentsarako eta delituaren prebentziorako, osasunaren
eta moralaren babeserako, besteen eskubideen edo izen onaren babeserako,
isilpeko informazioen zabalkundea galarazteko edo botere judizialaren agintea
eta alderdikeriarik eza bermatzeko”.

Hitzarmeneko eskubideak eta askatasunak babesteko (10. artikulukoak barne)
Hitzarmenak berak, Hitzarmenaren interpretaziorako eta aplikaziorako gai
guztiak ezagutzeko eskumena duenGiza Eskubideen Europar Auzitegia (GEEA)eratu
zuen, bere egoitza Estrasburgon duena. Hitzarmena sinatu duten Estatuek
Auzitegiak emandako behin betiko epaiei men egiteko konpromisoa hartu dute
eurei eragiten dietenean. Auzitegiaren aurrean salaketak aurkez ditzakete
Estatu batzuk beste batzuen aurka, bai eta Estatu sinatzaile baten portaeraren
ondorioz euren eskubideen bortxaketaren biktima direla uste duten pertsona
fisikoek, zein gobernuz kanpoko erakundeek edo giza taldeek ere, betiere barne
errekurtso-bideak agortu eta gero. Hitzarmenaren 10. artikuluko eskubide eta
askatasunen ustezko bortxaketari buruzko auzi bat heltzen denean Auzitegira,
murrizketa eta mugaketa jakin horrek artikuluaren edukia urratu duen
baloratzeko, Auzitegiak honako hiru alderdiak aztertu behar ditu:

1) Lehenik eta behin, adierazpen- edo informazio-askatasunaz baliatzerakoan
ezarritako neurri murriztaileak edo kazetariak (edo herritar xumeak)
pairatutako interferentziaklegez aurreikusirikdauden.

2) Bigarrenik, Auzitegiak interferentziek Hitzarmenaren10.2 artikuluan
aipaturiko xede edo helburu zilegi bati erantzuten dien baloratuko du. Horiek
honako hauek dira: segurtasun nazionala, osotasun lurraldetarra edo segurtasun
publikoa, ordenaren defentsa eta delituaren prebentzioa, osasunaren eta
moralaren babesa, besteen izen onaren eta eskubideen babesa, isilpeko
informazioen zabalkundea galaraztea edo botere judizialaren alderdikeriarik eza
bermatzea.

3) Azkenik, eskubideetan interferentzia edo horien mugaketa “gizarte
demokratiko batean beharrezkoa” den zehaztu beharko du. Adierazpen- eta
informazio-askatasunak murrizteko beharra modu sinesgarrian zehaztu behar da.
Estatuetako agintariek “behar” hori baloratzeko nolabaiteko tartea badute ere
(eta Giza Eskubideen Europar Auzitegiak onartzen du batzuetan Estatuetako
auzitegiak egoera hobean daudela interes horien zabaltasuna baloratzeko euren
aurrean ondorioztatutako lekukotasunen arabera), barne auzitegien balorazioak
gerora Europar Auzitegiak berrikus ditzake kontu handiagoarekin,
proportzionaltasun judizio bat eginez, adierazpen-askatasunaren murrizketa
justifikatzeko haiek erabili dituzten arrazoiak informazio egokia jasotzeko
interes publikoarentzat nabarmenak eta nahikoak diren zehazteko. Estatuak
hautemateko duen tartea zabalagoa da sorkuntza artistikorako askatasunaren eta
bere mugen eremuan (adibidez, biraoen kasuan, oraindik ez baitago europar
“balore” erkidea), informazio-askatasun “politikoaren” eremuan baino, horretan
europar estandar zorrotz bat inposatu denez ez baita Estatuen arteko
interpretazio ezberdintasunik ia-ia onartzen. Hala ere, aipatu tartea estutzen
ari da sorkuntza artistikoaren kasuan ere, adibidez, “europar literatura-
ondareko” zati diren obren kasuan (Apollinaire autore frantsesaren praktika
sadomasokistak, pedofiloak, banpirikoak, eta abar deskribatzen dituen “Hades”
liburua) (GEEAE, 2010eko otsailaren 15ekoa,Akdas v. Turkia).

Badira Hitzarmenaren 10. artikulua urratu dela ulertu izanagatikEstatu
espainiarra kondenatuduten Giza Eskubideen Europar Auzitegiaren erabakiak:
1992ko apirilaren 23ko Epaia,Castells v. Espainia, 1994ko otsailaren 24ko
Epaia,Casado Coca v. Espainia, 2000ko otsailaren 29ko Epaia,Fuentes Bobo v.
Espainia, 2010eko ekainaren 1eko Epaia,Gutiérrez Suárez v. Espainia, 2011ko
martxoaren 15eko Epaia,Otegi Mondragón v. Espainia.

Giza Eskubideen Europar Auzitegiaren jurisprudentzia beste Estatu batzuetan
jatorria izan duten kasuetan ere garrantzitsua da. Ez bakarrik Konstituzioaren
10.2 artikuluak oinarrizko eskubideei eta askatasunei dagozkien arauak
interpretatzerakoan, Giza Eskubideen Aldarrikapen Unibertsalari eta gai
horietan Espainiak berretsiak dituen nazioarteko itun eta hitzarmenei
begiratuko zaiela adierazten duelako, baizik eta Giza Eskubideen Europar
Auzitegiaren jurisprudentzia jarraitu beharreko “eredutzat” hartzen delako.
Horren xedea barne ordenan jada ebatzi den kasuren baten antzekoa planteatzen
denean, Europar Auzitegiak eman ditzakeen zigor epaiek barne organo judizialei,
bereziki Konstituzio Auzitegiari, baimena kentzea ekiditea da.

Kontuan izan behar da era bereanEuropako Kontseiluaren baitan (Giza Eskubideen
Europar Hitzarmena eta Giza Eskubideen Europar Auzitegia iragartzen dituen
nazioarteko erakundea), bai bere Asanblada Parlamentarioak bai eta Ministroen
Batzordeak ere, Informazioaren Zuzenbidearekin lotutako gaiei buruzko
askotariko proposamenak, ebazpenak, aldarrikapenak eman dituztela. Horiek
guztiek gaiaren“soft law”deritzona osatzen dute, batzuetan, hedabideen eta
informazio-jardueraren esparruan planteatzen diren arazoak ebazteko,
interpretatzeko irizpide edo ohitura gisa erabil daitekeena.

Hori dela eta, benetako “Informazioaren Europar Zuzenbidea” eratzen ari dela
baiezta daiteke. Horretaz gain,Europar Batasuna osatzen duten hogeita zazpi
Estatuentzat, Zuzenbide horren uniformetasunerako joera handiagoa dago, Europar
Batasuneko Oinarrizko Eskubideen Gutunaren (2009ko Lisboako Hitzarmenean
ondorio juridiko osoekin sartu zena) 11. artikuluan honako hau jasotzen baita:
“1. Gizaki orok du adierazteko askatasuna. Eskubide horrek bere baitan hartzen
du iritzirako askatasuna edo informazioak zein ideiak komunikatzekoa agintari
publikoen esku hartzerik gabe eta mugak aintzat hartu gabe. 2. Hedabideen
askatasuna eta horien pluralismoa errespetatuko dira”. Beraz, adierazpen-
askatasuna Europar Batasuneko hitzarmen eratzaileen zati da, hau da, jatorrizko
Europar Batasuneko Zuzenbidearena.

2.3. ADIERAZPEN- ETA INFORMAZIO-ASKATASUNAK: KONTZEPTU EZBERDINTASUNA ETA
KRITIKA

A) Eskubide horien ikusmolde bateratutik ikusmolde dualera

Konstituzioaren 20. artikuluan oinarrizko eskubide ezberdin gisa aintzatesten
dira adierazpen-askatasunerako eta informazio-askatasunerako eskubideak.
Konstituzioaren beraren idazkerak bien arteko ezberdintasuna adierazten du.

Lehenengoa (adierazpen-askatasuna) pentsamenduak, ideiak eta iritziak libreki
adierazteko eta zabaltzeko, hitzez, idatziz nahiz beste edozein bidez (20.1.a)
art.) eskubidea da. Keinuz, sinboloz edo jarreraz eginiko adierazpenak ere
haren baitan egongo lirateke, eta Konstituzio Auzitegiak bere gain hartu ditu:
“ezin bazter daiteke ahoz edo idatziz egiten ez diren ekintza edo jarrera
adierazgarriak ideia edo pentsamendu baten osagai sinbolikoa edo komunikatiboa
osagai materialari gailentzen zaionean” (KAE 56/1995,EAJ/PNVren zatiketa).

Bigarrenak (informazio-eskubideak) edozein hedabidetik informazio egiazkoa
libreki komunikatzeari edo jasotzeari egiten dio aipu (20.a.d) art.).

Ez doktrinak ez eta jurisprudentziak ere hasieran ez zuten adierazpen- eta
informazio-askatasunak ezberdintzetik ondorio garrantzitsurik ondorioztatu.
Batzuetan terminook sinonimo gisa erabiltzen ziren (beste batzuekin batera:
prentsa-askatasuna, informaziorako eskubidea, eta abar). Hori daikusmolde
bateratugisa ezagutzen dena; subjektu ezberdinek egikaritutako eskubide bera
zela defendatu zen: adierazpen-askatasuna herritarrek eta informazio-askatasuna
kazetariek.

Konstituzio Auzitegiaren epai isolaturen batean ikusmolde bateratu hori jaso
zen (KAE 6/1981,La Voz de España eta Unidad). Adierazpen-askatasuna oinarri
gisa azaltzen da; beste eskubideei estaldura ematen dien “tradiziozko”
oinarrizko eskubidea. Informazioa komunikatzeko eskubidea, nolabait askatasun
haren “aplikazio zehatza” besterik ez litzateke izango. Bestalde, informazioa
jasotzeko eskubidea “erredundantzia besterik ez da”. Konstituzio Auzitegiaren
tesi hori ez da zuzena eta dagoenekoz baztertu da.

Geroago, hasierako jarrera hori zuzendu duen jurisprudentzia errepikakorrak
jarraitu du.Europar Auzitegiaren 1986ko uztailaren 8ko,Lingens v. Austria, eta
Konstituzio Auzitegiaren 6/1988,Justizia Ministerioko Prentsa Bulegoko
erredaktorea, Epai garrantzitsuetatik, jurisprudentziak eskubide horien
ikusmolde duala onartu du, tradiziozko ikusmolde bateratua alde batera utziz.

Gaur egun Konstituzio Auzitegiak ez du onartzen ezta ere doktrinaren zati baten
esanetan 20. artikuluak a) atalean herritarrentzat eskubide erkidea eta d)
atalean informazioko profesionalen eskubidea bereizten dituen bertsioa (KAE 78/
1995,Moll eta García v. Canarias 7-I). Eskubideok –jarraian ikusiko denez–
edukiaren arabera bereizi behar dira, eta ez horien subjektu tituludunen
arabera.

B) Ezberdintasunaren ondorio juridikoak

Ikusmolde dualaren aldarrikapenaren ondorioak argitasun osoz adierazi zituen
Konstituzio Auzitegiak honako baieztapen honetan:

“pentsamendu, ideia, iritzi edo balorazio-judizioen zehaztasuna, egitateena ez
bezala, haien izaera abstraktua dela eta, ezin egiazta daiteke, eta
horregatikadierazpen-askatasunaz baliatzen denari ezin zaio egiaren frogaedo
horren bilaketan arduraeskatueta, beraz, adierazpen-askatasunaren egikaritzari
dagokionez, ez du egiazkotasunaren barne-mugak jokatzen (…) Egitateen, ez
iritzien, informazio-komunikazioan, aldiz,konstituzio-babesa egiazko
informaziora soilik zabaltzen da: egiazkotasunaren betekizun hori ezin zaie,
objektiboki, eskatu judizio edo ebaluazio pertsonal eta subjektiboei” (KAE 214/
1991,Violeta Friedman v. Leon Degrelle).

Beraz, Konstituzio Auzitegiarentzat,adierazpen-askatasuna informazio-askatasuna
baino zabalagoada. Informazio bat babestu ahal izateko, beste faktore batzuen
artean, bertan adierazten diren egitateak gertatutako errealitatearekin
kontrastatu ahal izatea eskatzen da. Orduan informazio-askatasunaren egikaritza
zuzena izango da. Ideia, iritzi, pentsamendu eta abarren adierazpen librearen
kasuan, aldiz, subjektuak huts egin dezake, ideiak ez-egiazkoak, ameslariak,
positiboak ala negatiboak, bidezkoak edo bidegabeak, neurritsuak edo garratzak
(KAE 51/1989,Pitarch Kapitaina), gogorrak, bateragarri ezinak edota desegokiak
(KAE 173/1995,Lanaren Auzitegi Zentraleko Magistratuak v. El País) izan
daitezke, baina horrek ez du esan nahi adierazpen-askatasuna babestu behar ez
denik (ideiak, berez, eztabaidagarriak izan daitezke, hortik egiazkotasuna ez
eskatzea). Adierazpen-askatasunak informazio-askatasunak baino irispen
zabalagoa dauka (muga gutxiago ditu). Adierazpen-askatasunari, konstituzio-
ordenaren oinarrietako bat izanik, lehentasunezko lekua dagokio. Horregatik
mehargunerik gabe aritzeko eskuzabaltasun nahikoa behar duen gune zabala eta
babes berezia eman behar zaio (KAE 9/2007,Albaceteko hirigintzako zinegotzia).

Ikus-entzunezko hedabideetan, martxoaren 31ko Ikus-Entzunezko 7/2010 Lege
Orokorrak adierazten dupertsona orok duela informazioa eta iritzia argi
bereizirik jasotzeko eskubidea, eta Estatuaren titularitatepeko Irrati eta
Telebistaren ekainaren 5eko 17/2005 Legeak ere informazioa eta iritzia modu
hautemangarrian bereizteaz eta banatzeaz hitz egiten du.

C) Ikusmolde dualari kritika

Oinarrizko eskubide bien arteko bereizketa erradikal horri zenbait kritika
zuzendu izan zaio. Horiek jarraian adieraziko dira:

   a. Sarri testu edo baieztapen batean egiaztagarriak diren egitateak eta
      ideiak edo pentsamenduakbereiztea ez da erraza. Arau orokor gisa
      ezberdintasuna ez da argia,kasu jakinetan izan ezik, esaterako
      “erreportaje neutral”edo “kazetaritza aseptiko” delakoetan.

Konstituzio Auzitegiarentzaterreportaje neutralakzera eskatzen du: a) pertsona
zehatzen ahotan jartzea egin dituzten adierazpenak (betiere nabarmentasun
publikoa duten albisteak izan behar dira); b) hedabidea adierazpen horien
igorle hutsa izatea eta horiek kontatzera mugatzea albistearen multzoan duen
garrantzia nahasi gabe; c) adierazpena benetan egin izanaren egi objektiboa
frogatzea. Kasu horietanadierazpenaren erantzukizuna egin dutenei leporatuko
zaie, eta ez hedabideari, horrek ez baitauka erantzukizunik(KAE 171/2004,R.L.M.
v. El Mundo).

Baina egitateen edo albisteen komunikazioa ez da sekula egoera kimiko hutsean
ematen eta, gehienetan, elementu baliogarriren bat, hots, iritzia eratzeko
bokazioa dauka (KAE 6/1988,Justizia Ministerioko Prentsa Bulegoko
erredaktorea). Adibide gisa, egitate eta benetako datuetan
oinarritutakokazetari-hipotesietan pentsa dezakegu, adierazpen-askatasunaren
edo informazio-askatasunaren egikaritza dira? Konstituzio Auzitegiarentzat
prentsa-askatasunarentzat muga onartezina izango litzateke aieruak modu
arrazoituan adieraztea galaraztea, aieruok ezin baitaitezke egiazkotasunaren
betekizunaren ikuspuntutik baloratu, iritzi-askatasunaren egikaritzatik baizik,
benetako egiazko datuetatik abiatuz (KAE 171/1990,Patiño komandantearen
oinordekoak v. El País). Hala ere, beste batzuetan Konstituzio Auzitegiak
ulertu izan du “espekulazioak” informazio-askatasunaren egikaritza direla. Kasu
zehatzean, horiek ospe publikoa zuen pertsonaia baten aita nor izan zitekeen
buruzkoa zen (KAE 190/2013,Gonzalo Miró v. Telecinco).

Antzeko zerbait gertatzen da eleberri forma duten kazetari-ikerkuntza liburuen
jenero arazotsuarekin. Horretan benetako pertsonaiak fikziozkoekin nahasten
dira. Jenero hori gaur egun ohikoa da finantza-trama politikoei buruz idazteko
eta informazio-kutsu handiagoa dute literarioa baino. Horiek idazten dituztenak
eleberrigile baino idazle gisa ezagutzen dira gehiago (AGE 2000/Ar.
8042,Rodríguez Galindo v. Pepe Rei). Konstituzio Auzitegiak ere antzeko zerbait
esan duasmatutako egoerak eta elkarrizketak jaso arren, benetako egitateetan
oinarritzen diren dokudrameiburuz. Ikus-entzuleei benetako egitate berrien
bertsioa eta interpretazioa helarazteko saiakera egiterakoan, informazioa
eskuragarriagoa eta atseginagoa egiteko forma dramatikoa eta eratze-lizentziak
erabiltzen direnean, informazio-askatasuna egikaritzen dela ulertu behar da,
eskubide horren mugak baloratzerakoan ikus-entzunezko obraren alderdi
eratzailearengandik eratorritako berezitasunak kontuan izan behar badira ere
(KAE 34/2010,Antena 3ko “Sin Hogar” programa).

   a. Horretaz gain, kontrasta daitezkeen albisteen idazkerak berak (egitateak)
      berez darama balorazio-zama idazteko modua dela eta. Beraz, arazoa ez da
      beti egitateak eta iritziak bereiztea, egitateak azaltzerakoan erabateko
      objektibotasunaren ezintasuna baizik. Horrela, zaila da adierazpen- edo
      informazio-askatasunaren egikaritza gisa katalogatzeakazetaritza-
      idazkerako zenbait tekniketan oinarritzen diren erabilerak:
      desirakadieraztea (pentsatu nahi dut, nahiko nuke, espero dut, eta abar),
      albisteen deskribapeneangaldera-ikurrakerabiltzea (Konstituzio
      Auzitegiaren 54/2004 Epaiak,Enrique Múgica v. Claro, galdera bat
      informazio-askatasunaren irizpideen arabera aztertu du, ez adierazpen-
      askatasunaren irizpideen arabera, eta gauza bera egiten du Giza
      Eskubideen Europar Auzitegiak ere: “galdera moduan pertsonei egindako
      kritiken formulazioak ez du galarazten horiek kazetariek iritzi
      publikoari modu nahasian zuzentzen dioten egitateen egozte gisa
      ulertzea”, Giza Eskubideen Europar Auzitegiaren 2004ko abenduaren 17ko
      Epaia,Pedersen eta Baadsgard v. Danimarka),ekintza baloratzeko
      adierazpenakerabiltzea (orain dio…)edo aditzaren beraren erabilpena
      (adierazi/ekin: baieztatu/mehatxatu), eta abar.

   a. Azkenik, albiste zer izango den erabakitzeak eta hedabidean emango zaion
      lekua hautatzeak ere albisteari buruzko judiziozko balorez beteta dago.

Laburbilduz, baliteke eskubide bien arteko bereizketa argia ez izatea eta
horrek zenbait kasutan ondorioztatutakoa aplikatzea zailtzea. Horregatik
baieztatu da sarri bereizketaren ondorio praktikoen gabezia. Egoera horietarako
Konstituzio Auzitegiak honako hau adierazi du: errealitatean maiz gerta daiteke
bataren eta bestearen elementuak nahasturik agertzea. Kasu
horietanderrigorrezkoa da elementu nagusiari erreparatzea, nahiz eta
adierazpen- eta informazio-askatasunen arteko mugaketa ez izan sekula
erabatekoa, eta, zehazki, norberaren iritziaren adierazpena neurri handiagoan
ala txikiagoan benetako baieztapenetan oinarritu (KAE 136/1994,Diario de León
eta Lanbideen Etxea). Baina elementu nagusiaren irizpidea desegokia izan
daiteke zenbait kasutan (zer gertatzen da egitate argiei buruzko informazio
batean irain bat sartzen denean? Eta iritzi-zutabe batean norbaiten ohoreari
eragiten dion egitateak deskribatzen badira?). Konstituzio Auzitegiak berak ez
du beti zorrozki aplikatu irizpide hori.Adierazpen- eta informazio-askatasunak
ez dira borobil zentrokideak, ebakitzaileak baizik, eta zentzu horretan,
bientzat erkideak diren alderdiak egongo dira. Ikertu beharko da informazioa
baloratzeko helburu hutsaren aitzaki gisa igortzen den edo, baloraziorako
elementuak igorri diren albisteen ulermena errazteko sartu diren. Azken finean,
asmoa da neurtu beharrekoa, eta horrek kasuan kasuko analisia eskatzen du.
                                                                             12

