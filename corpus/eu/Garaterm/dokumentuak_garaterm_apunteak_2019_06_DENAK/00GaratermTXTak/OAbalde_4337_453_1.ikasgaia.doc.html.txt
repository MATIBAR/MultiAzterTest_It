









   1. IKASGAIA

   1. Egitura juridiko eta egitura sozialaren arteko erlazioa

   1. Nazioarteko Komunitatearen egitura eta ezaugarri orokorrak
   2. Nazioarteko Komunitatearen kideak eta nazioarteko harremanetako parte
      hartzaileak
   3. Nazioarteko Komunitatearen egitura juridikoak
   4. Nazioarteko Zuzenbidearen subjektuak. Subjektuaren kontzeptua eta
      nazioarteko subjektibitatearen erak

   1. Nazioarteko ordenamenduaren ezaugarriak

   1. Nazioartekoarauen eratzearen gorantzako prozesua
   2. Arauen aplikazioaren beherantzako prozesua
   3. Arauak ez aplikatzekotan Nazioarteko Ordenamenduaren mekanismo
      erreparatzaileak

   1. Nazioarteko Ordenamenduaren eratze- eta aplikatze- prozesuan subjektuek
      duten eginbeharra

   1. Nazioarteko zuzenbidearen kontzeptua eta eginbeharrak





   1. Egitura juridiko eta egitura sozialaren arteko erlazioa

   1. Nazioarteko Komunitatearen egitura eta ezaugarri orokorrak
   2. Nazioarteko Komunitatearen kideak eta nazioarteko harremanetako parte
      hartzaileak

Lehen hurbiltze batean, Nazioarteko Zuzenbide Publikoa Nazioarteko
Komunitatearen ordenamendu juridiko gisa ulertu daiteke. Definizio hau honela
emanez ordenamendu honen egiturazko bi datu plazartu nahi dira. Ikuspegi
juridiko-formal batetik, ordenamendu juridiko autonomoa dugu, izan ere, arauak
sortzeko bide propioak baititu. Beraz, ikuspegi honetatik, Estuetatik
diferentea den sistema juridiko bat osatzen du, zuzenbide sortze bide propioak
jarraituz bere printzipio eta arau sortaz osatutako ordenamendua dugularik.
Ikuspegi sozio-historiko batetik berriz, giza-talde oso konkretua arautzen du
ordenamendu honek:egungo Nazioarteko Komunitatea.


     NAZIOARTEKO KOMUNITATEA: ESTATU SUBIRANOEN GIZARTETIK EGUNGO EGOERARA

Nazioarteko giza taldearen organizatzeko eran Aro Garaikidetikelementu
determinantea Estatuen subiranotasuna dugu (summa potestas eta plenitudo
potestatis); subiranotasun hau Estatuaren lurraldearen gainean era esklusibo
batean egikaritzen da mugak ditugularik honen limitea. Hiru dira hemendik
eratortzen diren ondorioak:

    * Giza talde honen baitan botere politikoaren sekulako deszentralizazioa
      ematen da;
    * Estatu bakoitzaren barne, botere politikoaren konzentrazio haundia ematen
      da.
    * Azkenik, giza indibiduoen lotura Estatu batekiko; Estatu horren nazional
      bihurtuz eta bide batez, nazioarteko harremanetan esatekorik ez dute
      izango.

Guzti honen ondorio dugu Estatu subiranoak direla nazioarteko giza talde
honetako partehartzaile bakarrak, eta beraz, nazioarteko harremanak, bakarrik,
Estatuarteko harremanak direla.

Hau dela-eta, esan daiteke garai honetako Nazioarteko Zuzenbideak bi funtzio
betetzen zituela nagusiki: batetik, Estatuaren eskubide etta betebeharren
estatutoa bermatzea, estatuei bai kanpora begira bai barrura begira askatasun
eremu zabala emanez; bestetik, Estatuen eskuduntza eta botereak mugatu
nazioarteko giza talde zabal horretan elkarrekiko harremanak ahalbidetuz.

Harreman hauek adostasun komunean oinarritzen ziren baina indarraren erabilera
ez zen alde batera uzten, eta hura erabil zitekeen. Nahiz eta XIX. Mendearen
bigarren erditik Estatuen arteko kooperazioaren fenomenoa sortu halere,
indarraren erabilera oraindik ere mantendu egingo da, honen adibide dugularik
menerapen kolonialaren kasua.


    EGUNGO NAZIOARTEKO KOMUNITATEA: TRANSIZIO PROZESUAN DAGOEN GIZA TALDEA

Lehenengo Mundu Gerra (1914-1918) izango da nazioarteko giza talde honen
aldaketa hasiko den momentua, egungo egoerara zuzenduaz. Prozesu honetan
hainbat faktorek izan dute eragina:

    * Estatuen arteko kooperazio baketsuaren zabaltzea, Nazioarteko Erakunde
      askoren sorrera ahalbidetuz (esan daiteke nolabait giza talde honen
      instituzionalizazioa ematen dela).
    * Menerapen kolonialeko kasu gehienen desagertzea eta, honen ondorioz,
      estatu berrien kopuruaren zabaltzea Nazioarteko Komunitatean.
    * Giza talde honetan solidaritatearen ideiaren sorrera, Nazioarteko
      Komunitate osoaren interesak babestearen beharra ikusten delarik.
    * Ekonomiaren mundializazio edo globalizazioa, garapen teknologiko haundia
      eta komunikabideen garapena.


Halere, Estatu subiranoen gizartea mantendu egiten da, eta garapena Estatuaren
ahultze prozesuan nabarituko da, bere funtzio tradizionalekiko. Estatuaren
nortasunaren galera ematen da bere zentsu tradizionalean, hau da, Nazio-Estatu
gisa, aldi berean nazionalismoaren berindartzea emanez.

Egungo Estatu subiranoen taldea hartuz gero, desberdintasuna soma daiteke
nonahi ezaugarri nagusi gisa, nahiz eta Gerra Hotzaren bukaerak sistema sozial
eta ekonomiko ezberdinen bukaera suposatu. Bizi kondizioetan desberdintasun
sakonak aurkitu daitezke giza talde honen baitan, ingurugiroaren babesa
lortzeko zailtasun haundiak, ezberdintasun kultural sakonak, etab.. guzti hau
pertsonen eskubideen gain eragina izanik. Bestalde, ezberdintasun militar zein
politikoak mantentzen dira, batez ere, NB-en Segurtasun Kontseiluan 5 kide
permanenteen existentziagatik. Honela bada, Estatu subiranoen gizartean ematen
zen potentzia haundien botere politikoaren indarra ez da desagertu eta
berindartu dela esan daiteke; hein haundi batean, Segurtasun Kontseiluak ematen
dien babesa dela-eta.

Halere, desberdintasun hauek murrizten saiatzen diren kooperazio eta
solidaritate faktoreak ere badira: ekonomikoak, garapenari zuzendutako
laguntzen bidez; edo giza taldearen babesari dagokionez, pertsonaren eskubide
zein askatasunen babesa eta herrien libre determinazioaren eskubidearen
bitartez.

Transizioan dagoen egungo Nazioarteko Komunitate honetan, nazioarteko harreman
konplexuak ematen dira, izan ere, bertan jasotzen diren aktibitateak izaera
ezberdinekoak baitira.



   1. Nazioarteko Komunitatearen egitura juridikoak

Nazioarteko ordenamendua osatzen duten printzipio zein arauen multzoa formalki
batasun bat osatzen dute, izan ere, ekoizpen juridikoko bide berdinek eratu
baitituzte. Hala ere, sistema juridiko hau bere garapen historikoaren baitan
aztertzen bada eta indarrean dauden arauak eta hauek betetzen dituzten funtzioa
aztertuz gero hiru gune ezberdin banandu daitezke. Honela, Nazioarteko
Ordenamendua hiru egitura juridiko ezberdinetan banatu daiteke.

Nazioarteko printzipio eta arauen jatorrizko gunea, Estatuen arteko
harremanetan, hauek dituzten botere zein eskuduntzei buruzkoa da. Hainbat
autorek Nazioarteko Zuzenbidearen “ezinbesteko edukina” izena eman diotelarik.
Hau izaera horizontaleko egitura juridikoa dugu Estatu subirano eta berdinen
arteko banakako harremanak arautzen dituena. Honela, subiranotasun eta
bedintasun printzipioak oinarri izanda, arau hauen edukina batez ere honako
eginbeharretara zuzentzen da: Estatu bakoitzaren lurretan honen boterearen
egikaritza esklusiboa bermatzera; Estatuen adostasuna bai honek eratzen dituen
akordio zein gatazken konponketan ziurtatzera; eta azkenik, Estatuaren eta
honen ordezkarien status-a besteen aurrean bermatzera. Gune honen ezaugarri
bezela bi aipatu daitezke:lehenik, egitura honetako arauek gutxitan izaten
dituzte prozedura edukina, Estatuen arteko interes kontrajarriak kontsentsu
orokorra ezinezkoa egiten dutenean;bigarrenik, egitura honen funtzioa Estatuen
boterearen egikaritza arautzea izanik, giza indibiduoa bakarrik Estatuko
ordenaren subjektu gisa kontutan hartzen da eta herriak Estatuaren osagarri
simple gisa.

Bigarren egitura juridikoa, XIX. Mendean sortua eta egun bultzatua, Estatuen
arteko kooperazio baketsuaren printzipioa du oinarritzat; helburua hainbat alor
ezberdinetan zenbait helburu komun lortzea delarik. Hau aurrera eramateko bidea
aldeanitzeko tratatu eta Nazioarteko Konferentziak izaten dira. Hasiera batean
hau komunikabideen arloan eman bazen ere, beranduago beste hainbat alorretara
hedatu izan da. Egun kooperazioa ez da soilik arlo askotara hedatu baita
Nazioarteko Instituzioek eskuduntza gehiago jaso dituzte, organu berriak sortuz
eta funtzionarioak ugarituz.

Egun, Estatuen arteko kooperazioa batez ere instituzionala da. Honela,
Nazioarteko Erakundeen eratze tratatuak medio, “bertikala” kalifikatu daitekeen
egitura juridikoa azaldu da. Halere, irudi honen iruzurkeria zuzentzeko garbi
utzi behar da Nazioarteko Erakundeek ez dutela, Estatuetan ematen den botere
zentralik erabakiak hartzeko erabateko eskuduntzaz. Honela, instituzio hauetan
Estatuen partehartzea ez da obligaziozkoa, borondatezkoa baizik. Gainera,
Nazioarteko Erakundeetako eskuduntzak gaiari dagokionez mugatuak izaten dira
eta gehienetan hedaduran ere mugatuak, beraz, bere organoek hartutako erabakiak
normalean ez dute izaera obligatorioa (gomendioak, deklarazioak,
ebazpenak,...). Ondorioz, aipatutako helburu komun horien betetzea, hein haundi
batean, Estatuek hauek betetzeko adostasunean oinarritzen da, nahiz eta
eskubide eta obligazioen deklarazio garrantzitsuak izan.

Azkenik, Nazioarteko kooperazioaren sendotzeak eta Nazioarteko Komunitatean
izaera unibertsala duen erakunde baten existentziak (NBE) beste arau gune berri
baten sorrera ahalbidetu dute azken hamarkadetan. Honen oinarrian Nazioarteko
Komunitate osoarentzat garrantzia duten interesen babesa eta solidaritate
printzipioak daude. Beraz, egitura honen arauak orokorki onartuak dauden giza
baloreetan oinarritzen dira eta Estatuek Nazioarteko Komunitate osoarekiko
dituzten obligazioak ezartzen dituzte.

   1. Orokorki onartutako balore horien artean lehenengoa “bakea” da; honel
      suposatu du Estatuek ezingo dutela indar armatuaren erabilera egin, eta
      hau ez betetzekotan, beste Estatu baten kontrako agresioa nazioarteko
      krimentzat zigortzea;
   2. Gizabanakoari dagokionez, duintasunaren eta askatasunaren baloreak
      helburu unibertsala duten arauetara zuzendu dute ordenamendua, honela
      Estatuak gizonaren oinarrizko eskubide eta askatasunak babestera
      obligatzen dituzten arauak sortuz, gizabanakoei hauen bortxaketa
      nazioarte mailan salatzeko aukera emanez;
   3. Menerapen kolonialpean dauden herriei dagokionez, hauen askatasunaren
      zein nortasunaren errespetoak edozein motako menerapen formaren
      amaierarako obligazioa ezarri du; herri hauek autodeterminazio eskubidea
      egikaritzeko aukera dutelarik;
   4. Azkenik, giza taldea bere osotasunean hartuz, lurraren narriadurak
      ingurugiro osasuntsu baterako eskubidea aurrezagutzera eraman du eta
      Estatuen gainean hura babesteko obligazioa ezartzera.


Bi datu azpimarratu behar dira egitura honi dagokionez:lehenik,Nazioarteko
Komunitatearekiko Estatuen gain ezarritako obligazioak, bere izaera dela-eta,
Estatu guztiei dagozkiela; honela, solidaritate faktorea sartzeaz gain
lehenengo egitura juridikoaren arauak aldarazten ditu, izan ere, kasu honetan
egintza ez-zilegi baten aurrean ez da biktima bakarrik erreklamatu ahal izango
duena.Bigarrenik, eskubide hauen bortxaketaren kasuan, nazioarteko
erantzunkizun berezi baten aurrean aurkituko gara, nazioarteko krimenaren
aurrean eta zenbait kasutan honek, gizabanako arduradunaren gain santzio penala
suposatuko du.


HIRU EGITURA HAUEN ARTEKO INTERAKZIOA:


Esan dugunez, nazioarteko ordenamenduak batasun bat osatzen du, bereiztu diren
hiru egitura juridikoak, nahiz eta ezberdinak izan oinarrizko printzipioak ez
dira era bereiztu batean aritzen, beraien artean eragina dute.

Alde batetik, hiru egituretan Estatuen posizioari dagokionez. Estatuek hiru
egituretan parte dira, nahiz eta lehenengoa izan hauen arteko harremanak
arautzen dituena. Hiru egituretan Estatuek sortzen dute zuzenbidea eta bere
exekuzioa aurrera eraman behar dute. Beraz, ikus daitekeenez Estatuaren papera
lehentasunezkoa dugu.

Halere, garbi ikus daiteke azken bi egituretan Estatuaren egitekoa aldatzen
dela lehenengo egiturarekiko.

Lehenengo egituran, Estatuaren subiranotasuna, erabakiak hartzeko askatasun
bezela ulertuta, aukera ematen du beste Estatuekiko adostu ez dena alde batera
uzteko. Kasu honetan zenbait Estatuen boterea (politikoa zein ekonomikoa) dela-
eta hauen interesak onuratzen ditu. Baino Estatuak kooperazio marko kolektibo
baten baitan aritzen direnean, Estatuen arteko interdependentzia bat ematen da,
izan ere, kooperazio arlo honek behar eta arazo komun batzuk suposatzen ditu.
Kasu honetan, Estatuak, alde batetik, bere interes propioak besteen interes
kontrajarriekin bat jarri beharko ditu, eta gainera zuzenbidearen sortzean
gehiengoaren borondatepean geratu. Hau dela-eta, subiranotasuna babestu nahian,
ulergarri egiten da Estatuek orokorrean Nazioarteko Erakundeei obligaziozko
arauak sortzeko aukerarik ez ematea. Azkenik, Nazioarteko Komunitate osoaren
interesak babesten duen egituraren kasuan, Estatuaren portaera aldatu egiten da
gizabanakoarekiko, nahiz eta Estatu horretako nazionala izan; izan ere,
boterearen egikaritza oinarrizko eskubide eta askatasunak mugatuta dago. Baita
herrien kasuan ere.

Bestaldetik, nazioarteko arauen sortze prozesuari dagokionez. Aurrerago
sakonago aztertuko badugu ere, nahikoa da esatea lehenengo egituran ohiturazko
arauen eratzea nahiko prozesu motela eta deszentralizatua dela; prozesu hau
azkartu eta gauzatudaiteke beste egitura baten egintzen eraginez. Honela,
kooperazio egituraren barne Estatuen gehiengo batek adostasun bat lortzeagatik.
Modu berean tratatu batek, kooperazio egituran hartutakoa, praktika orokorrago
baten hasiera suposatu dezake ohiturazko arau bat sortuz lehenengo egituraren
baitan. Honela sortu dira adibidez, Nazioarteko Komunitatearen interes
orokorraren egituraren baitan dauden arauak, kooperazio egituran hartutako
egintza ezberdinen ondorioz.


   1. Nazioarteko Zuzenbidearen subjektuak. Subjektuaren kontzeptua eta
      nazioarteko subjektibitatearen erak

Estatu ezberdinetako ordenamenduetan izaera ezberdineko subjektuak daude:
pertsona fisiko zein juridikoak. Hauek zuzenbide publiko edo zuzenbide
pribatukoak izan daitezkeelarik. Honela bada, harreman juridikoak izateko
gaitasuna duten subjektu ezberdinen existentzia ematen da, denak botere zentral
bakar baten pean aurkitzen direlarik: Estatua. Honen aurrean, egungo
Nazioarteko Komunitatea jatorriz Estatu subiranoen gizarte gisa eratzen zen,
honen ondorio izanik botere politikoko instantzien aniztasun baten existentzia
giza-taldearen barruan eta sujetu bakarra, Estatua. Momentu honetan hau horrela
ez dela esan badaiteke ere, egun ematen den pluralismo horrek erreserba
garrantzitsu batek jarraitzen du, honen bidez Nazioarteko Zuzenbidearen berezko
beste ezaugarri bat plazaratzen delarik: subjektibitatearen maila ezberdin
baten existentzia, Estatua edo beste ente bat izatearen arabera.

Honela bada, subjektua ezaugarri bikoitz bategatik definitzen bada, hau da,
“nazioarteko eskubide eta obligazioen titular” izateko gaitasunagatik eta
“nazioarteko erreklamazioaren bidetik bere eskubideak balioarazteko”
gaitasunagatik, ondorioa dugu Estatuek dituztela nazioarteko eskubide zein
obligazio guztiak; eta beste nazioarteko erakundeen eskubide zein obligazio
hauek helburu eta funtzioen arabera izango dira. Guzti honek ondorio garbia
ematen digu, egungo Nazioarteko Komunitatean bakarrik botere politiko gorena
duten enteek, hau da, Estatuek dutela subjektibitate osoa eta gainontzeko
subjektuek subjektibitate mugatua berriz.

Hau guztia bereziki garbi ikustea dago herri eta gizabanakoen kasuan.
Lehenengoen kasuan bereizketa egin behar delarik segun eta hauek menerapen
kolonialpean aurkitzen diren edota Estatu baten parte diren, izan ere,
Nazioarteko Ordenamenduak ematen dizkien eskubideak ezberdinak baitira kasu
batean eta bestean.

Menerapen kolonialpean dauden herrien kasuan, herrien autodeterminazio
eskubidearen titular dira. Azken hamarkadetan eskubide hau gehiengoak egikaritu
duelarik (salbuespen gutxi batzuk kenduta), Estatu bihurtuz. Bestalde, hainbat
ondorio mesedegarri izatera bideratu du honek, besteak beste askapen
kolonialaren kasuetan emandako gerrak nazioarteko gatazka armatuekin
parekatzera, honela askapen nazionaleko mugimenduek status berezia lortuz.
Beraz, menerapen kolonialpean dauden herrien nazioarteko estatutua mugatua bada
ere, ez da nolanahikoa ere. Halere garbi eduki behar da honen helburua Estatuen
sorrera besterik ez dela bultzatzen.

Nazioarteko Ordenamenduak, bestalde, Estatu baten parte diren herriei estatutu
ezberdin bat esleitzen die. Hauen artean aurkitu daitezkeelarik nazio edo talde
etnikoak, erligiosoak edota kulturalki gehiengo biztanleriatik bestelakoak
diren taldeak. Kasu hauetan, nahiz eta nortasun propioa izan, menerapen
kolonialaren kasuan aplikagarri den autodeterminazio eskubiderik ez zaie
aplikagarri, izan ere bi ezaugarri falta omen dira kasu hauetan: beste
kontinente baten lurren zein herrien gaineko menerapena eta biztanleria
kolonialaren estatutu diskriminatorio bat. Dena den gai hau beste ikasgai
batean sakonago aztertuko da. Edonola ere, Nazioarteko Ordenamenduak Estatu
barneko minoriak babesten ditu. Alde batetik, bere kideen diskriminazio
politikoa debekatuz. Bestalde, libreki bere hizkuntza, erligio zein nortasun
nazionalaren seinuak erabiltzeko eskubidea aurrezagutuz. Erreferentzia egin
behar delarik ematen zaien babes penalari; hau genozidio delituaren aurkako
Konbenioari ezker (1948ko abenduaren 9koa).

Azkenik, tradizionalki gizabanakoak nazioarteko subjektibitatearen eremutik
kanpo geratu izan dira Estatu baten partaide direlako, eta ondorioz, Estatu
ordenamenduaren subjektu. Halere, egoera hau azken hamarkadetan aldatu bada
ere, Nazioarteko Ordenamenduaren gizatartze edo humanizazio prozesuari
jarraituz (oinarrizko askatasun eta giza eskubideen babesa, errefuxiatu eta
asiloaren kasua, etab..), gizabanakoaren subjektibitatea Nazioarteko
Ordenamenduari dagokionez mugatua da, Estatuen barne ordenean gertatzen ez den
bezela.

Beraz, garbi geratu beharrekoa ondokoa da: Estatuak dira subjektibitate osoa
duten subjektu bakarrak. Hauekin batera, Nazioarteko Ordenamenduak beste
subjektu batzuk aurrezagutzen ditu (Nazioarteko Erakundeak, herriak,
gizabanakoak) baina kasu hauetan hauen subjektibitatea mugatua da.



   1. Nazioarteko ordenamenduaren ezaugarriak

   1. Nazioarteko arauen eratzearen gorantzako prozesua
   2. Arauen aplikazioaren beherantzako prozesua

Edozein giza taldearen bizitzaren ordenatze juridikoa zenbait egiturazko
printzipio eta arau objektiboren existentzian oinarritzen da. Subjektuek bere
portaera hauek jarraitzera zuzendu behar dituzte, izan ere, hauen bortxaketa
egilearentzako santzioa suposatzen baitu. Arauok errespetatuz, subjektuek
beraien artean elkar obligatu daitezke, akordio eta paktuen bidez. Gainera
aukera izango dute, gatazkaren bat sortuz gero, inpartziala den instantzia
batera jotzeko, azken hau erabaki dezan arau edo obligazioa bete den ala ez.
Elementu guzti hauek, egun, Nazioarteko Zuzenbide Publikoan ageri dira, baina
Nazioarteko Komunitatearen ezaugarriak direla-eta, hainbat ezaugarri berezi
ematen dira sistema juridiko honetan, Estatu ordenamenduetan ematen ez direnak.

Nazioarteko Komunitateak botere politikoaren erabateko deszentralizazioa du
ezaugarri gisa, izan ere bere oinarrizko partaideak Estatuak baitira. Beraz,
giza talde honetan ez dago inolako gorengo instantziarik zuzenbidea sortzeko
boterea duena, Estatuetan gertatzen den bezela. Honen ondorioak dira alde
batetik, Estatuek beraiek direla arau juridikoen sortzaileak eta arau horien
helburu. Bestalde, bakoitzaren adostasuna edo kontsensu orokorra, Estatu
subiranotasunaren espresio gisa, oinarrizko elementu dira nazioarteko arauak
edota eskubide zein obligazioak sortzeko orduan.

Egoera hau hein batean aldatu egiten da Estatuek Nazioarteko Erakundeetan
partaide bezela borondatez aritzen direnean. Kasu honetan, izaera bertikaleko
egitura izanik hau, Erakundearen borondatepean geratzen baitira eta zenbait
kasutan, bere partaideei obligazio juridikoak ere ezartzen zaizkie. Halere,
Nazioarteko Erakundeek botere mugatuak izaten dituztela garbi geratu behar da,
eta beraz, inola ere ez dutela Estatuetako parlamentuek dituzten botere
legegile orokorrik. Honela, bere eskuduntza propioen arloan hartu ahal izango
dituzte arau egintzak eta helburu, bertan partaide diren Estatuak izango dira.
Azkenik, esan behar da gehienetan egintza hauek ez direla betebeharrezkoak
izango.

Beraz, adostasun indibiduala eta kontsensu orokorra nazioarteko eskubide zein
obligazioen oinarri dela esan badugu, komeni da jakitea ere hauek nola ematen
diren. Lehenik eta behin, Estatuen aldebakarreko adierazpen edo deklarazioetan
gai konkretu bati lotuta, bai egitatezkoa bai zuzenbidezkoa. Modu honetan, bere
gain hartutako obligazioaren oinarria adostasun indibiduala dugu, eta
hirugarrenganako efektuak nazioarteko harremanetako fede onean oinarritzen dira
(Mururoa adib.). Bigarrenik, Estatuen arteko akordioen (nazioarteko tratatuak)
eta nazioarteko ohiturazko arauen eratzearen kasuan adostasun orokorra dugu
haiek eratzeko bidea. Ohituraren kasuan bere eratze prozesua denboran luzatu
egiten da eta hasiera puntu bezela Estatu baten edo Estatu talde baten, gai
baten inguruko, hasierako praktika dugu. Praktika hau, bere edukinean, besteek
onartzen badute, behar sozial bati erantzuna emateagatik, emaitza kontsensu
komun bat izan daiteke, praktika orokor, etengabea eta uniformea lortuz.
Honela, ohiturazko araua sortuz eta nazioarteko eskubide eta obligazioak ere.

Nazioarteko tratatu baten bidez arau sortzearen prozesuari dagokionez, bai bi
Estatuen artean bai Estatu talde haundiago baten baitan, parte hartzen duten
Estatu bakoitzak, testua negoziatu, adostu eta kautotu ondoren, tratatuagatik
obligatua geratzeko adostasuna eman beharko du, aldez aurretik Estatuko zenbait
organuk baimena eman ondoren. Beraz, arau konbentzional bat, bi edo Estatu
gehiagoren kontsensu bateratua ematen denean sortzen da.

Azkenik, Nazioarteko Erakundeen egintza araugilea zuzenbide eratorria izango
da, izan ere, erakunde bakoitzaren eratze tratatuan jasotako arauak baitituzte
oinarri gisa. Beraz, eratze tratatu hau izango da egintza horren gaia, forma
eta eraginkortasun maila definituko duena. Honela garbi dago kasu honetan ere
Nazioarteko Erakundeetan ematen den zuzenbidearen sorrera parte diren Estatuen
kontsensu komunean oinarritzen dela, hau eratze tratatuan azalduz eta nola ez,
erakundean erabakiak hartzeko behar den gehiengoan. Kasu honetan bereiztasuna
izango da betebeharreko egintza horiek Estatuei aplikagarri izatea nahiz eta
hauek kontra bozkatu izana; eta borondatezko egintzen kasuan Estatuen adostasun
indibidualak garrantzia izango du.

   1. Arauak ez aplikatzekotan Nazioarteko Ordenamenduaren mekanismo
      erreparatzaileak


NAZIOARTEKO SANTZIOAK


Estatuen barne ordenean, boterearen zentralizazioa Estatuko organuei aukera
ematen die betearazpenaren monopolioa izateko, honela zuzenbidearen zerbitzuan
erabil dezaten eta betebehar juridikoen ez-betetzeak zigortuz. Nazioarteko
Ordenamenduan berriz, berdintasun egoera batean aurkitzen diren Estatu subirano
aniztasuna aurkitzen dugu guztiak botere politikoaren titular direlarik. Beraz,
sortzen den galdera da ea Nazioarteko Ordenamenduak ba ote duen bere arauen
aplikazioa lortzeko biderik, bai Estatuen arteko harremanetan, bai Nazioarteko
Erakundeen eremu kolektiboan.

Lehenengo kasuan, Estatuen arteko harremanetan, botere politikoaren
deszentralizazioak zuzenbidearen autotutela ezaugarri bereizgarria bihurtzera
eraman izan du. Hau da, iraganean, beste Estatu baten ez-zilegizko egintza
baten aurrean nolabaiteko konponketa eskatzeko azken bidea gerra genuen, edota
mota ezberdineko errepresalia. Egun, Estatuen arteko indar armatuaren erabilera
edota mehatxua debekatua dago (N.B.-en Kartaren 2.4 art.) eta ondorioz indarra
suposatzen duten neurri bakarrak izaera ekonomikoa dutenak izan daitezke, bai
indibidualki (EE.BB – Cuba kasua. Helms-Burton legea) bai Estatu talde baten
baitan ados jarrita (Europear Batasuna, Yugoslabia ohiaren kasuan). Beraz,
aurkitu dezakeguna zuzenbidearen babes sistema nahiko primitiboa da eta,
gainera, eraginkortasun ezberdina duena; izan ere, neurri horiek zeinek
aplikatzen dituenaren arabera eraginkorragoak baitira edo alderantziz. Halere,
hau onartu izanak ez du zertan suposatzen Nazioarteko ordenamenduan bere arauen
aplikazioa lortzeko bide juridikorik ez dagoenik.

Nazioarteko Erakundeen arloan, Estatuen arteko kooperazioak autotutelatik
nazioarteko benetako santzioetara pasatzea ahalbidetzen du. Momentuz nahikoa da
Nazio Batuen Kartaren 41 eta 42 artikuloei erreferentzia egitea, non Segurtasun
Kontseilua baimentzen den hainbat neurri hartzeko bai ekonomiko edo indar
armatua suposatzen dituztenak, agresio edo bakearen bortxaketaren kasuan.


GATAZKEN KONPONKETA JUDIZIALA


Estatu ordenetan, gatazka baten baitan aldeen artean akordiorik ez dagoenean,
hauek epaile eta auzitegietara jo dezakete bere eskubide eta interes legitimoen
tutela judizial efektiboa lortzeko. Alde batetik, aldeetariko edozein, beste
aldearen adostasunik gabe organu jurisdikzionalen aurrean aurkeztu ahal izango
du gatazka, eta bere eskaerekiko zuzenbidean oinarritutako erabakia jaso.
Bestalde, epaile eta auzitegiek emandako epaia indarrez exekuta dezakete.
Egoera erabat bestelakoa dugu Nazioarteko ordenamenduaren baitan berriz;
diferentzia hau Nazioarteko Zuzenbidearen ezaugarri bihurtuz.

Estatuek beraien arteko gatazkak bide baketsuen bidez konpontzeko betebeharra
dute edozein gauzaren aurretik (Nazio Batuen Kartaren 2.3). Baina Segurtasun
Kontseiluak bere aldetik ezin du konpontzeko bidezko prozedurak inposatu,
gomendatu besterik ez (36.1), beraz aldeek gatazkak bide baketsuez konpontzeko
bideak aukeratzeko orduan askatasun osoa dute. Hori bai, negoziazio edo beste
bide ez-jurisdikzionala jarraituz gatazka konpontzen ez badute, besterik gabe
alde batek ezingo du konponketa judizial batera jo; izan ere, beste Estatuaren
adostasuna beharko du NJA-etara jotzeko. Beraz, oinarrizko printzipioa gai
honetan da auzitegiaren jurisdikzioa aldeen borondatearen menpe dagoela. Edo
beste modu batean esanda, nazioarteko auzitegi batek jurisdikzio mugatua duela,
demandatuaren adostasunean oinarrituta eta bakarrik adostasun hau eman denaren
arabera. Ondorioz, aldeen elkarrekiko adostasunak oinarri ematen dio
nazioarteko ordenamenduko gatazken konponketa judizialari. Gauza bera gatazken
arbitraiaren kasuan. Honetan aldeek izango baitira arbitroa aukeratuko dutenak.

Azkenik, NJA-ak edo auzitegi arbitral batek emandako epaia betebeharrekoa da
aldeentzat. Normalean hau borondatez egiten da. Baina aldeetako batek betetzen
ez badu nazioarteko organu jurisdikzionalek ez dute hura indarrez betearazteko
boterea, barne ordenamenduetan gertatzen ez den bezela. Beraz, egoera honek
ebazpenak konpondutako gatazka baino haundiagoa den gatazka ekar lezake.
Gainera, NJA-ak emandako epaien aurka ezarri daiteke helegitea Segurtasun
Kontseiluaren aurrean, honek gomendioak emateko aukera besterik ez duelarik
(94. art.).


   1. Nazioarteko Ordenamenduaren eratze- eta aplikatze- prozesuan subjektuek
      duten eginbeharra

   1. Nazioarteko zuzenbidearen kontzeptua eta eginbeharrak


Gai honetan ikusi ahal izan dugunez, Nazioarteko Zuzenbidea, lehenik eta behin
transizio prozesu batean dagoen Nazioarteko Komunitatearen ordenamendu
juridikoa da, Estatuetako ordenamenduetatik bereiztu behar dena, eta nahiz eta
formalki bat izan, egitura juridiko ezberdinek osatzen dute. Bestetik, kontutan
izanik bere gain hartzen diren harremanak konplexuak direla oso (subjektuen
izaera ezberdinagatik), Nazioarteko Zuzenbideak ez ditu giza harreman guztiak
arautzen, hiru talde nagusiki baizik.

Lehenengoa, Estatu subiranoen arteko koexistentzia harremanak, izan ere, Estatu
hauek botere eta garapen ekonomiko maila ezberdinekoak dira eta kulturalki ere
ezberdinak. Bigarrenik, Estatuek beraien artean kooperazio harremanak ere
badituzte helburu komun batzuk lortzearren. Mota honetako harremanak ez dira
bakarrik Estatuen artean ematen eta posible da ere harreman hau aurkitzea
baita, bai Estatu eta Nazioarteko Erakundeen artean eta nola ez, Nazioarteko
Erakundeen artean ere. Azkenik, Nazioarteko Komunitatearen interesen babesa
dela-eta Nazioarteko Zuzenbideak Estatuengan zenbait obligazio ezartzen ditu
eta hainbat eskubide aurrezagutu bai giza indibiduoen gain bai herrien gain.

Beraz, Nazioarteko Zuzenbidea, betetzen dituen funtzioei begira, honela
definitu genezake: Estatuen arteko koexistentzia, kooperazioa eta Nazioarteko
Komunitatearen zenbait interes babesten dituen ordenamendu juridikoa dugu.
10

