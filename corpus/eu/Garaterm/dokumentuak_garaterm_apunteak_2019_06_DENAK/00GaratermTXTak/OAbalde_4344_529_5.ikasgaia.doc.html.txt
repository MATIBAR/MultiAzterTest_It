







5. IKASGAIA: Ohiturazko arauak

   1. Ohiturazko arauak Nazioarteko Ordenamenduan

   1. Nazioarteko ohitura
   2. Ohiturazko arauek Nazioarteko Ordenamenduan duten funtzioa

   1. Ohiturazko arauen eraketa

   1. Ohituraren eratze-prozesua
   2. Estatuen praktika, ohituraren elementu material bezala hartuta. Denbora-
      elementuaren erlatibitatea
   3. Opinio Iuris-a ohituraren formazioan
   4. Denboraren garrantzia ohituraren formazioan

   1. Ohitura eta Tratatuaren arteko interakzioa

   1. Ohitura eta Tratatuaren arteko interakzioa
   2. Ohitura eta Tratatuaren arteko interakzioari buruzko kasuen azterketa eta
      kodegintza




   1. Ohiturazko arauak Nazioarteko Ordenamenduan

****** A)Nazioarteko ohitura ******

NJA-ren Estatutuaren 38. Artikuloak, Auzitegiak, gatazkak konpontzerako orduan
nazioarteko zuzenbidea aplikatuz ebatsi beharko duela dio; besteak beste,
nazioarteko ohitura orokorki zuzenbidetzat jotzen den praktikaren froga bezela
ulertuz. Modu honetan adierazi nahi da ohitura zuzenbidea eratzeko/sortzeko
modu espontaneo bat dela, eta Estatuen arteko harremanen ondorio; hau da
nazioarteko praktikaren ondorio.

Orokorki onartutako praktika bati erreferentzia egiteak, Estatuen portaera
jakin baten existentzia suposatzen du. Portaera hau bere edukinean uniformea
dena eta interesatu guztiek jarraitua. NJA-ren Estatutuak azpimarratu nahi izan
du portaera jarrai eta uniforme hori beste elementu batek lagundu behar duela:
Estatuen konsensus-a jarrera horren betebeharrezkotasunaren inguruan. Hau da,
praktika horrek Estatuek arau juridiko bat jarraitzen dutelako ustearen ondorio
izatea. Praktika horren izaera obligatorioa edo beste modu batean esanda,
zuzenbidea izatearen uste horrek ezberdindu egiten du nazioarteko ohiturazko
arau bat eta nazioarteko usario soil bat. Azken honek nazioarteko gizartearen
portaera uniforme eta orokor bat suposatzen badu ere, betebehar juridiko izaera
hori falta zaio. Besterik gabe, modu batean aritzearen ondorio dira,
kortesiaren ondorio.

NJA-aren Estatutuaren 38. Artikuloak dioenez, ohitura orokorki obligatoriotzat
onartutako nazioarteko praktika baten froga dugu. Auzitegiari dagokio finkatzea
ohiturazko arauaren existentzia, bere aplikazioa ahalbidetzeko.


****** B)Ohiturazko arauek Nazioarteko Ordenamenduan duten funtzioa ******

Nazioarteko Ordenamenduaren eratze prozesua sistema juridiko honen ohiturazko
jatorria azalerazten digu. Izan ere, hau deszentralizatua den nazioarteko
gizarte baten ondorio dugu. Ez baitago inongo legegile unibertsalik. Egoera
honek, dudarik gabe, era espontaneo batean eratzen den zuzenbidea bultzatzen
du. Era berean, kontutan izanda nazioarteko ordenamenduaren ezaugarri nagusi
dugula bere izaera ebolutiboa, ondorioa dugu zuzenbide honen izaera batipat
ohiturazkoa dela, ikusita azken honek aldaketen aurrean azaltzen duen
sentsibilitatea.

Halere, gaur eguneko nazioarteko sistema juridiko honetan bi faktorek aurrean
esandakoa zalantzan jartzea eskatzen dute (ohituraren dogma hori): batetik,
nazioarteko erakundeen agertzea eta, bereziki, Nazio Batuen Erakundearen kasua,
izaera unibertsaleko instituzio zentral gisa; bestetik, nazioarteko
kodegintzaren fenomenoa, honen bitartez ohiturazko arau gehienak idatzi eta
sistematizatu egin baitira. Beraz egun sortzen den zalantza da ea ohitura ez
den bihurtu nazioarteko zuzenbidearen bigarren mailako iturri bat.

Honen aurrean esan beharra dago ezin dela baieztatu ohiturak bere nagusitasuna
galdu duenik nazioarteko ordenamenduaren baitan.Lehenik eta behin, Nazioarteko
Erakundeen kasuan, hauen egintzak ezin dutelako beste prozesu araugileen
alderatze arrazoia argudiatu, ezta beste prozesu horien eraginkortasuna
murriztu. Gainera, garbi utzi behar delako Estatuen portaeraren eta Nazio
Batuen egintzen artean harreman estua ematen dela; modu honetan baieztatu
daiteke Nazio Batuen egintzek ohituraren eraketan edo formazioan elementu
garrantzitsuak bihurtu daitezkela. Hau garbi geratzen da kontutan izanda,
nazioarteko sistema juridiko honetan ematen diren zuzenbide eratzearen forma
ezberdinak ez direla bakoitza bere aldetik ematen, eta normalean harreman estu
baten ondorio dira.Bigarrenik, egia bada ere aldeanitzeko tratatuen ugaritzea
eman dela, hauen barne ditugularik kodeketa tratatuak eta zuzenbidearen garatze
tratatuak, lehenengoaren kasuan hauen arrazoia ohituraren izaera espontaneo
hori da; hau da, idatzi gabeko zuzenbide horre zehaztasun beharra. Honek ez du
halere esan nahi ohituraren garrantziaren gutxitzea eman denik. Bigarrenari
lotuta, hauek jasotakoa ez da Estatu guztiei aplikatuko baizik eta hura onartu
duten Estatuei; beraz, hauek ez dute ohitura aldatuko baldin eta kanpoko estatu
horiek bere jarrera ez badute tratatu hortan jasotakoari jarraitzen.


   1. Ohiturazko arauen eraketa

   1. ***** Ohituraren eratze-prozesua *****

Nazioarteko ohitura, zuzenbide espontaneo gisa, Estatuen arteko harremanetan
hauen portaeraren ondorio da. Beraz, ohituraren eratze prozesuan Estatuaren
portaeraren jatorria behar sozial bati erantzuna ematearen ondorio izango da.
Ikuspegi formalago batetik, eratze prozesu honen hasierako momentua Estatu
batek edo Estatu talde batek egindako ekintzetan ezarri behar da. Portaera
hauek jarrera baten onarpena suposatzen dutelarik. Prozesu honen sendotzea
praktika horren orokortzearen eskutik dator, honela momentu jakin batean
posible izango da finkatzea orokorra den portaera jarraia eta uniformea ematen
dela nazioarteko gizartean. Azkenik, prozesuaren amaiera emango da, praktika
orokor, jarraia eta uniforme horren betebeharreko izaeraren inguruan konsensus
bat ematen denean Estatuen artean. Hau da, orokorki praktika horrek nazioarteko
arau bat osatzen dueneko ustea ematen denean. Beraz, alde batetik Estatuen
praktika ohituraren elementu material gisa hartzen da eta bestetik uste
juridikoa edo opinio iuris-a elementu psikologiko gisa.

Ohituraren eratze prozesu honetan, denboraren elementua benetako garrantzia du
ohiturazko arauaren gauzatzean. Prozesu honek iraupen luzea izaten du, izan
ere, hasierako praktika hura ohitura bihurtu arteko epea baita. Halere, zenbait
inguruabar kontutan hartzen badira, posible da ulertzea denboraren elementu
honek balio erlatiboa duela. Honela, Estatu talde batek edota Nazioarteko
Erakunde batek gauzatutako egintzek ohituraren eratze prozesu hori azkartzen
lagundu dezakete, honela arau obligatorio gisa finkatzea lortuz.

Arlo materialera begiratuz, ohituraren jatorria den Estatuen praktika, oraindik
arautu gabe dagoen gai batean eman daiteke edota jada ohituraren bidez arautua
den eremu batean. Lehenengo kasuan, ohituraren eratzea Estatuen jarrera jakin
bat zuzenbide bihurtzera zuzenduta egongo da, honela, eskubide eta obligazio
juridiko zehatzak finkatuz; bigarren kasuan, dagoen zuzenbidea aldatzea izango
helburua, honela, jada dauden eskubide eta obligazioak nazioarteko gizartearen
eskaera berriei egokituz. Estatuen portaera ohituraren eratze prozesu honetan,
gaiaren eremu honetan, hauek dituzten interesei erreferentzia eginez azaldu
daiteke. Honela, azken emaitza Estatu ezberdinen interesen elkarrekiko
egokitzea edo moldaketa izango delarik.


   1. Estatuaren praktika, ohituraren elementu material bezala hartuta.
      Denboraren erlatibitatea.

Elementu honi dagokionez hiru aspektu kontutan izan behar dira:

    * Lehenik eta behin, Estatuenpraktika, portaera jakin baten errepikatze
      orokor, jarraia eta uniformea dugu, juridikoki nabarmena dena.
      Nazioarteko harremanen baitan ematen den egoera baten aurrean, Estatuek
      behin eta berriz portaera bera azalduz aritzen dira, honi efektu
      juridikoa lotuz. Portaera hau azalerazten den kasu edo egoera bakoitzean
      honek aurrekin bat suposatuko du nazioarteko praktikan. Honela, egoera
      jakin batean, Estatuaren portaera, praktika horren aurrekin balioa jasoko
      du. Honek azaltzen du Estatuek bere arteko harremanetan beti erne
      ibiltzea beste Estatuen jarreren aurrean, izan ere, interesa duten
      hainbat gaietan bere portaera aurrekin bat izatea ekidin nahi izatea
      posible baita. Honela, askotan, Estatuek beste zenbait Estatuen eskaerei
      erantzuna ematen diete, baina erreserbak formulatuz arituko dira, honela
      aurrekin izaera hori alde batera utziz. Bestalde, gerta daiteke Estatu
      batek beste Estatu baten portaera onartzea baina esanez portaera horiex
      gratiamoduan egiten duela onartzen dela, eta beraz juridikoki obligatuak
      ez daudela. Guzti hau kontutan izanda, benetan garrantzia dutenak
      nahastezinak diren aurrekinak izango dira, hauek Estatuen adostasun gisa
      hartuz.
    * Bigarrenik, Estatuen praktikauniformea eta jarraiaizan behar du. Hau da,
      benetan konsistentea den praktika bat suposatu behar du. Uniformitatearen
      elementuak suposatzen du Estatu interesatuen jarreraren edukina funtsean
      berdina izan behar duela. Praktika jarraia izateak, berriz, suposatzen du
      portaera beraren errepikapena eta alde batera uzten ditu kontrako
      erantzunak.
    * Hirugarrenik, praktika uniforme eta jarrai honek,orokorki onartuabehar du
      izan nazioarteko gizartean, izan ere, ohitura, portaera jakin baten
      orokorpenarekin finkatzen baita. Halere, praktikaren orokorpenak ez du
      zertan Estatu guztietan eman behar; nahikoa da interesatuak dauden
      Estatuen artean ematea. Estatu interesatuak izango dira arau hori
      jarraituz bere portaerak praktika horren finkatzean lagundu dutenak. Kasu
      hauetan bai portaera aktiboak eta bai pasiboak ere kontutan hartu behar
      dira. Honela zenbait portaeren abstentzioa ohitura sortzeko elementu
      materiala suposatu dezaketela onartu du jurisprudentziak.

Orokortzearen elementu honek beste gai bat lotuta dauka. Ohitura lokalaren
arazoa. Hau da, Estatu talde mugatu bat obligatzen duena. Kasu honetan esan
beharra dago ohitura lokala posiblea dela eta are gehiago, aldebiko ohitura
ere. Ohitura lokal honen oinarrizko aspektuen artean aurkitzen da frogaren
pisuarena. Ohitura orokorraren kasuan, hura argudiatzen denean, printzipioz,
aldeeek Auzitegiarekin aritu beharko dira froga horren administrazioan eta
ohituraren aplikagarritasunari kontra egiten dion Estatuak frogatu beharko du
bere kasuan ez dela aplikagarri, ez duelako ohitura horren eratze prozesuan
partehartu. Ohitura lokalaren kasuan, berriz, hura argudiatzen duen Estatuak
frogatu beharko du aplikagarri dela beste Estatu baten aurrean.


Denbora-elementuaren erlatibitateari dagokionez, praktika uniforme, jarrai eta
orokor hori iraupen bat izango du. Baina, aurretik aipatu dugun bezela eratze
prozesu honek ez du zertan iraupen luze baten beharra. Faktore honek harrera
erlatiboa du, izan ere, prozesu hau zenbait kasutan azkartu baitaiteke zenbait
Estatuen egintzen ondorioz edo Nazioarteko Erakunde baten egintzen ondorioz.
Honela, hasierako egintzaren arabera eratze prozesua erraztu egingo da (segun
eta Estatuen haserako portaera hori nolakoa den). Bestalde, ohituraren eratze
prozesua bere edukinak baldintzatzen du. Zenbait materien baitan egungo
gizartean oso garapen azkarra ematen da (garapen teknologikoa kasu) eta arazo
berrien etengabeko azaleratzea dela-eta arautze juridiko azkar bat eskatzen da.
Kasu hauetan, zenbait autorek, ohituraren bapateko eratze-prozesuaz hitzegiten
dute.


   1. Opinio iuris-a ohituraren formazioan

NJA-ren Estatutuko 38. artikuloaren arabera ohiturak zuzenbidetzat onartuta
dagoen praktika orokor baten froga osatzen duela. Ez da nahikoa praktika
orokor, jarrai eta uniforme baten existentziarekin, ohituraz hitzegiteko
beharrezkoa dugu elementu psikologiko hau, opinio iuris-a. NJA-k beraz,
bigarren elementu honen beharra azpimarratzen du elementu materialarekin
batera. Opinio iuris-aren ideia Estatuek praktika orokor hori eskubide eta
obligazioen oinarri bihurtzen denaren onarpena adierazten du; azpimarratu nahi
dena da hau Estatuen portaeratik eratorri behar dela, hau da, praktikak berak
adierazi behar du Estatuek hura zuzenbidea dela kontsideratzen dutela,
beharrezkoa den portaera bat dela, arau bati jarraiki. Azken finean, adierazi
nahi da, Estatuek bere portaera behar juridiko bati jarraiki egiten dutelako
ustea dagoela.
Jurisprudentziaren ikuspegi honen aurrean, doktrinaren alde batek ohituraren
eratze prozesuan opinio iuris-aren garrantzia zalantzan jarri du. Zentzu
honetan esan izan da zuzenbidea jarraituz aritzearen ustea eratze prozesuko
elementu determinantea baino gehiago ohituraren existentziaren ondorio
psikologikoa dugula. Honela, opinio iuris-a ohiturazko araua aurrezonartzen du
eta ez hura eratu. Doktrinaren beste alde batek defendatzen du,
printzipioz,opinio iuris-aren existentzia ematen dela suposatu behar da
praktika orokor, jarrai eta uniforme bat ematen den kasuetan. Zentzu honetan
esan behar daopinio iuris-aren aldeko presuntzioa ohituraren existentziaren
aldeko frogaren irizpide garrantzitsua dugu.

Edonola ere, ohituraren eratze prozesu honetan, benetan garrantzia hartzen duen
opinio iruis-a prozesu honetako azken fase batean ematen dena izango da; hau
da, portaera indibidualen suma zuzenbidetzat jotzen den praktika orokor batean
gauzatzen denean, honela Estatu interesatu guztien konsensoa adieraziz. Azken
finean,opinio iuris-a Estatu ezberdinek praktika orokor hura, nolabait
esateagatik, arau izaera lortu duela onartzen dutenaren ustea izango da eta
beraz, hauen adostasuna eta guztien konsensua.

Guzti honen ondorioz, ohituraren funtsa praktika bat etaopinio iuris-a osatzen
dutela esaten denean erreferentzia egiten zaio lotuta doazen bi fenomeno
ezberdin eta beharrezkoei. Estatuen praktika oinarri bezela aztertu behar da
kasu konkretu bakoitzean, hemendik abiatuta ikusiz betebeharrekotasun izaera
eratorri daitekeen.


   1. Ohitura eta Tratatuaren arteko interakzioa ohiturazko arauen eratze-
      prozesuan.

   1. **** Ohitura eta Tratatuaren arteko interakzioa ****

Orain aztertu ditugun ohituraren eratze prozesu eta honen elementu
determinanteak izaera orokorra dute, berdin izanda ohitura arau horiek sortzeko
modu berezia. Baina, ohitura eratze modu partikularrek garrantzia dute. Hauen
azterketa bereziki bi irizpide jarraituz egitea posible da:alde batetik,
funtsaren ikuspegitik, ohituraren edukina aurretik zegoen zuzenbidearekin
dituen harremanak ikusita. Honek ahalbidetzen du ezberdintzea aurretik arautu
gabe zegoen gai eremu batean ematen den ohituraren eratze-prozesua eta
aurretiko zuzenbidea eraldatzen duen ohituraren eratze-prozesua;bestetik,
ohitura eratzeko modu partikular hauek aztertu daitezke kontutan izanda
ohituraren eratze fase horretako azken momentuekin, eta bereziki Estatuek bere
adostasuna emateko moduekin eta konsensoa gauzatzen den moduarekin. Azken
honetan, azterketa ohituraren eratze prozesuaren eta Nazioarteko Tratatuen
arteko harremanetan gauzatzen da, hauen arteko interakzioa azalduaz.

Momentuz, nahikoa da ohiturazko arauak eta arau konbentzionalak edukin bera
duten kasuetan ezin dela hauen arteko superposizio edota konfusioa eman
esatearekin. Bata eta bestearen aplikatze ukanbeharrak ezberdinak izango dira,
baita bakoitzaren interpretazio eta aplikazioa arautzen dituzten printzipioak
ere. Bi arauak eremu juridikoan existentzia banatua mantentzen dute, autonomia
normatiboa (irakurri liburuko 157-158).


   1. Ohitura eta tratatuaren arteko interakzioari buruzko kasuen azterketa eta
      kodegintza

Doktrinaren baitan, R. Baxter-ek, nagusiki, hiru interakzio aukera banatu izan
ditu: gai batean ematen den ohiturazko zuzenbidea aldarrikatzen duten
aldeanitzeko kodifikazio tratatuak; ohiturazko zuzenbide berria eratzen duten
aldeanitzeko tratatuak (tratatu honen aplikazio orokorraren ondorioz ematen
dena); Ohiturazko zuzenbide baten existentzia frogatzen duten aldebiko
tratatuen kasua. Bestalde, Jimenez de Arechaga-k adierazi du tratatu eta
ohiturazko arauen artean ematen diren harremanen efektuak hiru modalitate
ezberdinetan banatu daitezkela: adierazpen efektua edo efektu deklaratiboa,
gauzatze efektua (efecto cristalizador) eta eratze efektua (efecto
constitutivo). Beraz laburtuz esan daiteke hiru direla interakzio hau ematen
diren supostuak: lehenengoa, eratze prozesuan dagoen ohitura Nazioarteko
Tratatu baten hartzearen ondorioz gauzatzen denekoa; bigarrenik, ohitura baten
eratzea tratatu batetik abiatuta; azkenik, jada existitzen den ohitura
kodifikazio hitzarmen baten ondorioz sistematizatzen deneko kasua.

    * Lehenengo supostua: Kasu honetan ohituraren eratze prozesu bat badago gai
      baten inguruan. Prozesu honen baitan egintza batek garrantzia hartuko du
      hura azkartuz eta ohiturazko araua finkatuz: egintza hau ohituraren
      edukina bera duen tratatu baten onartzea izango dugu. Kasu honetan,
      Estatuen praktika ohitura eratze prozesuaren hasiera izango da;
      tratatuaren onartzea, berriz, bukaerako terminoa izango da, ohitura
      finkatuz. Efektu bera emango da Nazio Batuen Batzar Nagusiak emandako
      ebazpen baten ondorioz, hura eratze prozesuan dagoen ohitura finkatzera
      lagunduz.

Ohitura eratze modu honetan puntu nagusia ohitura gauzatzen edo finkatzen duen
aldeanitzeko tratatu baten onartzean edo izaera kolektiboko beste manifestazio
ezberdin batean aurkitzen dugu. Honek adierazten digu Estatuen konsenso
orokorra ematen dela, ondorioa izanik ohiturazko arau baten sortzea. Estatuen
posizio juridikoa kontsideratuz, ondorioa honakoa dugu: Nazioarteko gizartean
orokorki betebeharrezko ohitura bat dugu; honela, Estatu guztiei aplikagarri
izango zaie, salbu, ohitura horren eratze prozesuan honen aurka azaldu izan
direnen kasuan. Honela, Tratatuan parte diren Estatuen kasuan hura aplikatuko
zaie eta besteen kasuan, ohituraren kontra azaldu direnak kenduta, ohitura
aplikatuko zaie.

    * Bigarren supostua: ohituraren eratze prozesu honen lehenengo momentua
      nazioarteko tratatu batek finkatuko du (aldeanitzeko tratatua edo
      aldebikoadena). Honen ondorioz, bertan jasotako edukina Estatuen artean
      modu orokor batean aplikatzen hasten da. Modu honetan, zuzenbidetzat
      jotzen den praktika orokortu bat ematen joango da, prozesuaren bukaeran
      ohitura bihurtuz. Beraz, azken momentu batean, tratatu batetik abiatutako
      praktika bat ohitura bihurtuko da.

Supostu hau emateko, NJA-k esan du beharrezkoa dela prozesuari hasiera ematen
dion arau konbentzionalak funtsean izaera aragilea izatea, hau da, bertan
jasotako jarreraren edukina Estatuen portaerarako oinarri izan behar dela.
Bestalde, beharrezkoa izango da arauak jasotako zentzuan praktika jarraia eta
uniformea ematea, honekin batera bere betebeharrekotasun juridikoaren
ustearekin.

Prozesu partikular honetan, puntu nagusia tratatuaren ondorioz sortzen den
praktikan dago. Honek bere inguruan bi Estatu talde izango ditu: batetik,
tratatuan parte direnak, hauen praktika tratatu horren aplikaziotik eratortzen
delarik; bestetik, tratatuan parte ez direnak, praktikari hasiera ematen
diotenak. Azken hauen jarrera izango da benetan garrantzitsua dena ohituraren
eratze prozesuan, izan ere, tratatuak obligatu gabe honekin bat datorren
jarrera jarraitzen dutelako. Honela arau konbentzionala ohiturazko arau batera
hedatuz. Behin ohitura finkatuta, Estatuen egoera aurreko supostuan
ikusitakoarekin ez du diferentzia haundirik: tratatuak obligatzen dituenak hura
jarraituko dute; besteek, ohiturak obligatuko ditu.

    * Hirugarren supostua: Jada existitzen den ohitura bat kodifikazio
      hitzarmen batean jasotzen denekoa. Kasu honetan, ohiturazko araua,
      orokorki aplikagarria dena, idatziz zehaztu eta sistematizatu egingo da;
      baina aldi berean, textu horrek hitzarmena sinatu duten Estatuei
      aplikagarri izango zaie bakarrik.

Hirugarren supostu honetan, tratatuaren eragina ohiturarengan maila ezberdina
du; izan ere, kasu honetan egiten den gauza bakarra ohitura jasotzea eta hura
zehaztea baita. Halere, gerta daiteke ohituraren ezaugarri berezkoa den
garapena, kodifikazioaren ondorioz gelditzea; izan ere, arau konbentzionala
arau zurruna baita. Bestetik, kodifikazioa garapen progresibo batek laguntzen
badu, gai berrien arauketarekin, kasu honetan ohiturazko arauaren edukina
zabaldu egingo da.
