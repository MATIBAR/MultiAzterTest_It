







9. IKASGAIA: Arau konbentzionalak. Nazioarteko tratatua (IV)

   1. Tratatuen emendamendua eta aldaketa.
   2. Tratatuen nulitatea edo deuseztasuna.
   1. Deuseztasuna edo nulitatea eta deusezgarritasuna edo anulagarritasuna
   2. Tratatuen deuseztasun-kausak
   3. Deuseztasunaren ondorio juridikoak
   1. Tratatuen amaiera
   1. Amaiera kausak
   2. Amaieraren ondorio juridikoak
   1. Tratatuaren aplikazioaren geroratzea
   1. Geroratzeko kausak
   2. Tratatuaren aplikazioa geroratzeko eta amitzeko kausak
   3. Geroratzearen ondorioak
   1. Prozedura tratatu-aplikazioaren nulitate-, amaiera- eta geroratze-
      kausetan





   1. Tratatuen emendamendua eta aldaketa.

Printzipioz denboraren inguruan inongo klausularik tratatuan ezarri ez denean,
ulertu daiteke hura betirako izaerarekin egin dela. Halere, gerta liteke hura
aldatzeko edo moldatzeko premia ikustea. Kasu hauetan, ikusiko ditugun hainbat
kausa medio, tratatuen berrikuspenerako prozesua irekitzen da. Terminologiari
dagokionez, bi terminori egiten zaie erreferentzia arlo honetan: alde batetik,
berrikuspenari eta bestetik, emendamenduari. Lehenengoaren kasuan erreferentzia
egiten zaio tratatuaren osotasuneko aldaketari; bigarren kasuan, tratatuaren
zenbait xedapenen aldaketari berriz.

Vienako Hitzarmenak gai hau 39 eta 41. artikulo bitartean eraentzen du. Bertan
arau orokorrak ezartzen ditu definituz emendamenduaren kasuan xedapen baten
aldaketa formalaren aurrean gaudela eta aldaketaren kasuan berriz, tratatu
baten parte diren Estatu kopuru baten artean egiten den akordio bati
erreferentzia egiten dio honen helburua delarik beraien arteko harremanetan
tratatuak ezarritako eraentza orokorra aldatzea. Emendamenduaren kasuan beraz
hura tratatuan parte diren Estatu guztiak ukitzen ditu. Aldaketaren kasuan
berriz, parte diren estatuetatik bakar batzuk.

39. artikuloak era orokor batean esaten du tratatu baten emendamendua parte
diren Estatu guztien akordioaren bidez egingo dela. Aldebiko tratatuen kasuan
akordioaren eskakizun hau erabat logikoa dugu. Baino, aldeanitzeko tratatuen
kasuan parte diren Estatu guztien konsensoa ez da beharrezkoa, Hitzarmeneko 40
artikuloan jasotako prozesua aplikatuz (irakurri eta laburtu). Kasu honetan,
behin akordio lortuta, eta kontutan izanda ez dela konsensoa galdatzen,
artikulo honek Estatu bakoitzaren adostasuna babestuko du honela akordio hura
ez delarik aplikagarri izango bere adostasuna ematen ez duten Estatuen kasuan.

Zenbait kasuetan, alde konkretuen artean egiten den aldeanitzeko tratatuen
aldaketa tratatuan bertan aurrikusten da; beste kasu batzuetan, hau gertatzen
ez bada, eta honelako akordiorik espreski debekatuta ez badago, bi ukanbehar
bete beharko dira:

    * Parte diren beste aldeen eskubideak eta obligazioak ez ukitzea
    * Tratatuaren helburuarekin bateragarria izatea

Bi ukanbehar hauek betetzen diren edo ez aztertzea, parte diren Estatuei
dagokie. Honela, Tratatuak aukera hau jasotzen ez duen kasuetan, aldaketan
interesatuak dauden Estatuek aldaketa horren berri, parte diren beste Estatuei
jakinarazi beharko diete. Modu honetan, aldaketa horrek aurreko bi ukanbeharrak
betetzen ez baditu ondorioa Estatu horien nazioarteko erantzunkizuna izan
daiteke, hauek tratatuarekiko euren obligazioak ez betetzeagatik.

Nazioarteko Erakundeek egindako tratatuen kasuan, arau orokor hauekin batera,
bereziak diren beste arau sorta bat ere aurkitu ahal izango da.


   1. Tratatuen nulitatea edo deuseztasuna.

   1. Deuseztasuna edo nulitatea eta deusezgarritasuna edo anulagarritasuna

Deuseztasun kontzeptua nazioarteko zuzenbidearen eremuan Estatu barneko
zuzenbide pribatutik jaso da. Halere harrera hau ez da arazorik gabe eman.
Honela, barne ordenamenduetan garbi ikusi daiteke deuseztasunaren eta
deusezgarritasunaren arteko mugak. Nazioarteko zuzenbidean berriz modu orokor
batean horrelakorik esaterik ez dago.

   1. Tratatuen deuseztasun-kausak

Vienako Hitzarmenean aurkitu daitezkeen deuseztasun kausak modu ezberdinetan
klasifikatu badaitezke ere, bertan bi multzotan banatuko ditugu: alde batetik
arlo subjetiboarekin zerikusia dutenak, hau da, Estatuaren adostasunaren
akatsei lotutak eta bestetik, kausa objetiboekin zerikusia dutenak eta ius
cogens izaerako arauen bortxaketari lotutak. Ikus ditzagun banan-bana:

   1. Estatuaren adostasunaren akatsak:

    * Tratatu bat ospatzeko barne zuzenbideko eskuduntza arauak
      bortxatzeagatiko deuseztasuna. 46. Artikuloan jasotzen da supostu hau eta
      bertan esaten da arrazoi honen bidez deuseztasuna eskatu ahal izateko bi
      ukanbehar bete beharko direla: 1) bortxaketa hori nabaria izatea (ohizko
      praktikari begiratuta eta fede ona aplikatuz edozein Estaturentzat
      objetiboki nabaria izatea); 2) bortxaketa barne zuzenbideko oinarrizko
      garrantzia duen arau bat ukitzea.
    * Estatuaren adostasuna adierazteko emandako botereen mugak ez
      errespetatzeagatiko deuseztasuna. 47 artikuloan jasotzen da supostu hau
      eta bertan esaten denez arrazoi hau deuseztasun kausa bihurtzeko ere bi
      muga ezartzen dira: 1) akatsa behin-betiko adostasuna ematerako orduan
      gertatzea eta 2) beste Estatu negoziatzaileei muga horiek aldez aurretik
      adierazita izatea.
    * Estatuaren ordezkariaren korrupzioagatiko deuseztasuna. Kasu hau 50
      artikuloan jasotzen da eta bertan esaten denez ordezkariaren ekintzen eta
      adostasunaren adierazpenaren arteko kausalitate harremana frogatu beharko
      da. Korrupzioa frogatzeko nahikoa izango da egintza horiek beste Estatu
      bati egozgarri zaiola frogatzea.
    * Estatu baten ordezkariarengain egindako koakzioagatiko deuseztasuna. Kasu
      hau 51 artikuloan jasotzen da eta bertan jaso nahi dira Estatuen
      ordezkariengain eman daitezkeen intimidazio eta bortxatze era guztiak.
    * Estatu baten gain egindako mehatxu edo indarragatiko deuseztasuna. Kasu
      hau 52 artikuloan dugu jasoa eta bertan, nahiz eta Nazio Batuen Kartari
      errefrentzia egin, hura aplikagarri izango zaio edozein Estaturi.
    * Errore supostu bategatiko deuseztasuna. Nazioarteko tratatuen ospatze
      prozedurak, dituen ezaugarriak direla-eta, zaila da honelako errore
      supostu bat ematea. Halere supostu hau 48 artikuloan aurkitzen dugu eta
      bertan bi ukanbehar eskatzen dira errorea deuseztasun kausatzat
      onartzeko: 1) gertatutako errorea adostasuna ematen duen Estatuak
      gertatutzat jotzen duen egintza baten gain ematea; 2) errorea adostasuna
      emateko oinarrizko arrazoia izatea eta hau ez gertatzekotan ez zen
      adostasun hori emango.

   1. Deuseztasun kausa objetiboak:

-Nazioarteko zuzenbide orokorreko arau imperatibo baten existentziagatiko
deuseztasuna. Kasu hau 53. artikuloan jasoa dago eta bertan esaten denez, ius
cogens izaerako arauen kontra doazen tratatuak deusezak izango dira. Bestalde
egia da ere, 64. artikuloak deusezak egiten dituela jada indarrean dauden
tratatuak behin arau inperativo berri bat azaltzen denean,eta biak bateragarri
ez direnean.


   1. Deuseztasunaren ondorio juridikoak

Deuseztasunaren ondorio juridikoei dagokienez, hauen eraentza juridikoa 69 eta
71 artikulo bitartean aurkitzen da. 69.1. artikuloan esaten denez Hitzarmenaren
aplikazioaren ondorioz deuseza dela ulertzen den tratatuak ez du indar
juridikorik izango. Beraz, orain arte aztertu ditugun kasu guztietan
deuseztasun hau hasieratik ematen da eta ez deuseztasun kausa alegatu den
momentutik. Honen salbuespena halere 64 artikuloan jasotako supostua izango
dugu.

Hemen sortu daitekeen arazoa da behin aldeek tratatuaren aplikazioan fede onez
aritu direnean. Supostu honetan gertatutako egintzak 69.2 artikuloaren pean
geratzen dira, eta ondorioz, egintza hauek besterik gabe ez dira deusezak
izango eta posible den heinean deuseztasun kausarik ez balego bezela mantenduko
dira. Halere, garbi geratu behar da arau hau ez dela aplikagarri izango 49 eta
52 artikulo bitartean aurkitzen diren supostuetan errudun diren Estatuekiko,
izan ere, dolo, korrupzio eta koakzioaren ondorio baitira.

Bestalde, 71 artikuloak ius cogens izaerako arauen kasuan zein ondorio juridiko
ematen diren aurrikusten du: alde batetik, tratatuaren aplikazioan gertatutako
egintza guztiak ahal den heinean desagertarazi; bestaldetik, Estatuen arteko
harremanak arau inperatibo horri egokitu. 64 artikuloaren supostu bereziaren
kasuan berriz, alde batetik arau berri horren agertzea Estatuek tratatuan
jasotako obligazioetatik askatuko ditu eta bestetik, sortutako eskubide,
betebehar edo egoera juridikoak mantenduko dira beti ere arau imperatibo
berriaren kontra ez badoaz.


   1. Tratatuen amaiera

   1. Amaiera kausak

Tratatuak jaio, bizi eta hil egiten dira; eta amaieraren kasuan azken supostu
honetan aurkitzen gara. Vienako Hitzarmenak hiru amaiera mota desberdintzen
ditu: tratatuan bertan jasotzen diren xedapenen aplikazioan ematen den amaiera,
tratatu berri baten onartzearen ondorioz eta, azkenik, ezusteko edo ustegabeko
gertakarien ondorioz.

Tratatuaren xedapenen kasuan54 artikuloak honakoa esaten digu (irakurri). Beraz
hemen ikus daitekeenez, oinarrizko printzipioa aldeen askatasun osoa dugu, bai
nahi dituzten klausula guztiak tratatuan sartzeko bai tratatua amaitutzat
emateko adostasunari dagokionez. Hori bai, azken kasu honetan ahobatasuna
eskatzen delarik. Normalean, tratatuetan bertan jasotzen da testuaren iraupena
eta alderdi baten alde egite kasuak. Hauetakoren batean beste aldeen eskubide
zein obligazioak ukituz gero 37 artikuloak dioenari adi egon beharko da. Era
berean, 55 artikuloan beste arau espresu bat jasotzen da honen inguruan:
aldeanitzeko tratatu batek ez du indarra galduko, ez da amaituko besterik gabe
parte diren Estatu kopurua tratatua indarrean sartzeko beharrezkotzat jotzen
duen kopurutik jeiste soilarekin.

Azkenik, tratatuak inongo xedapenik ez duenean jasotzen zer egitearen kasua
planteatzen zaigu. Kasu honetan tratatuak ez du ezer esaten bere amaierari
buruz. Supostu hau Vienako Hitzarmenaren 56 artikuloan jasotzen da (irakurri)
eta bertan esaten denez, tratatu hori ezingo da denuntziatu edo bertatik
erretiratu ulertzen bada aldeen borondatea hauek onartzearena zela frogatzen ez
bada edo tratatuaren izaeratik eratorri ez badaiteke.

Tratatu berri baten onarpenaren kasuan, aldeek tratatu berri bat ospatzen dute
aurrekoaren xedapenekin bateragarria ez dena, kasu honetan suposatu beharko da
aldeen borondatea dela aurrekoa desematea. Bi tratatuetan parteak berdinak
direnean ez da arazorik egongo eta bigarren tratatu honek aurrekoa alde batera
utziko du. Gauza bera gertatuko da nahiz eta alde berdinak ez izan, bigarren
tratatuan parte direnen artean aurrekoan parte ziren guztiak azaltzen baldin
badira. Sortu daitekeen arazo bakarra da jakitea hau inplizitoki gertazten den
eta zein baldintzatan. Galdera honi erantzuna 59.1 artikuloan aurkitu dezakegu
(irakurri). Ikusi dezakegunez, kasu honetan ere aldeen adostasun implizitoari
erreferentzia egiten zaio, ulertuz azken borondateak aurrekoa ordezkatzen
duela.

Ustegabeko egintzen kasuan, hiru ditugu posible diren supostuak. Lehenengoa,
tratatuaren gauzatzea lortzeko ezinbestekoa den objetuaren desagerpena (adib.
Uharte baten hondoratzea) eta Vienako Hitzarmenaren 61 artikuloan agertzen
zaigu (irakurri); bigarrena, tratatua ospatu zen momentuan ematen ziren
inguruabarren erabateko aldaketa eta 62 artikuloan eraentzen da (irakurri eta
azaldu); azkenik, nazioarteko zuzenbide orokorreko arau inperatibo berri baten
sortzea 64 artikuloan jasotzen da (irakurri).

   1. Amaieraren ondorio juridikoak

Behin amaiera supostuak aztertuta geratzen zaigun lan bakarra, hauen ondorio
juridikoak aztertzearena izango da. Gerta liteke tratatuan bertan jasotzea
xedapenen bat edo beste gai honen inguruan eta kasu horietan bertan jasotakoari
jarraitu beharko zaio. Beste kasuetan, tratatuak inongo aurrikuspenik egiten ez
duenean oinarrizko araua 70. artikuloan jasotakoa izango da (irakurri).
Bertatik hiru oinarrizko printzipio atera daitezke: 1) artikulo hau
subsidiarioki aplikatzen dela aldeen borondate espresua ez dagoen kasuetan; 2)
Ondorio juridiko normala aldeek bere gain hartutako obligazioen desagerpena
dela; 3) amaierak ez du atzeraeraginkortasun efekturik.


   1. Tratatuaren aplikazioaren geroratzea

   1. Geroratzeko kausak

Amaieraren oinarrizko efektua obligazioen behin-betiko desagerpena den
bitartean, geroratzeak tratatuak efektuak sortzeari epe baterako uzten diola
suposatzen du. Hau da, kasu honetan tratatua baliozkoa izaten jarraitzen du
baino bere efektuak edo hauetako batzuk esekitu egiten dira denbora jakin
baterako alderdi guztien artean edo alderdi jakin batzuen artean. Geroratze
kausak bitan banatu daitezke: batetik, izaera autonomoa dutenak (57, 58, 61.1
eta 62.3 artikuloan jasoak) eta bestetik, amaierarekin lotutak agertzen direnak
(59 eta 62 artikuloetan jasoak). Banan-bana ikusiko ditugu:

Izaera autonomoa duten kausak:

    * 57 artikuloan honakoa esaten da (irakurri). Hemen ikusi daitekeenez,
      berriz ere aldeen borondatearen autonomiari egiten zaio erreferentzia.
    * Aurreko kasua ikusita alderdi konkretu batzuen artean geroratzea ematea
      posible da eta hau gertatzen den kasuetan 58. artikuloak honakoa
      eraentzen du (irakurri). Kasu honetan amaieraren kasuan gertatzen ez zen
      bezela geroratze frakzionatua posiblea da, hori bai, beti ere aldeen
      adostasun espresuarekin eta beste Estatu kontratatzaileen adostasun
      inplizitoarekin. Eta nola ez, bertako bi ukanbeharrak betez: besteen
      eskubideak ez ukitzea eta tratatuaren helburuarekin bateragarria izatea.
    * 61.1 artikuloan jasotzen den supostua denbora batez tratatuaren xedea den
      objetuaren gain gertaeraren bategatik ematen da (irakurri).
    * Azkenik, inguruabarren erabateko aldaketa ere aplikagarri izango da
      geroratze kausa gisa. Hau 62.3 artikuloan jasotzen delarik (irakurri).


Geroratze eta amaiera kausa amankomunak: Kasu honetan hainbat supostu modu
amankomun batean arautzen dira:

    * Tratatu berri baten onarpenaren kausagatik ematen den geroratzea
      (irakurri 59.2 art).
    * Bortxaketa grabe baten ondorioz ematen den geroratzea. 60.3 artikuloan
      jasotzen da zein kasutan ulertu daiteke bortxaketa grabe baten aurrean
      gaudela (irakurri). Bortxaketa hau aldebiko tratatuen kasuan ematen bada
      60.1 artikuloan jasotakoa jarraituz, beste alderdiari aukera emango zaio
      tratatuaren amaiera edo geroratzea eskatzeko. Bortxaketa aldeanitzeko
      tratatu baten kasuan ematen denean berriz, hiru hipotesi ezberdin aurkitu
      ditzakegu: 1) gainontzeko aldeek akordioz tratatuaren amaiera edo
      geroratzea adostea bai beraien artean bai alderdi guztiei dagokienez; 2)
      bortxaketaren ondorioz bereziki kaltetua suertatu den alderdiak berak
      tratatua erabat edo partzialki geroratzea bortxatzailearen eta bion
      artean; 3) edozein alderdik erabat edo partzialki tratatuaren geroratzea
      eskatzea izan ere bortxaketak erabat aldatzen baitu alderdi bakoitzaren
      obligazioen betetzeak (60.2 irakurri).

   1. Geroratzearen ondorioak

Oinarrizko ondorioa dugu tratatua ez dela iraungi, indarrean darrai, baina bere
xedapen batzuk edo guztiak aplikaziorik gabe utziko dira denbora jakin
baterako. Gai honetan oinarriak 72 artikuloan jasotzen dira (irakurri).
Artikulo honek dioenez honako hauek ditugu geroratzearen ondorioak:

    * Vienako Hitzarmenean jasotako ondorioak modu subsidiario batean jokoan
      sartzen dira, izan ere, aldeek erabaki dezakete zeintzuk izango diren
      geroratzearen ondorioak akordio espresuaren bitartez.
    * Honelako xedapen espresurik ez dagoenean ondorio nagusia da geroratu
      geratzen den aldeen artean, hauek ez dute tratatua bete beharko (72.1.a)
    * Bestelako xedapenak eta obligazioak ez dira ukituak izango eta berean
      jarraituko dute (71.1.b)
    * Azkenik, jarrera zehatz bat eskatzen zaie alderdiei: tratatua berriz
      aplikatzera zuzendutako egintzen kontra ezingo dute inongo ekintzarik
      jarraitu (72.2)

   1. Prozedura tratatu-aplikazioaren nulitate-, amaiera- eta geroratze-
      kasuetan

Prozedura honen ildo nagusiak besterik ez ditugu aipatuko. Pauso nagusiak hauek
ditugu:

    * Tratatu baten aplikazioaren nulitate, amaiera eta geroratzea eskatu nahi
      duen Estatuak beste aldeei bere nahia jakinarazi beharko die, xede
      konkretua eta arrazoiak agertuaz. Jakinarazpena idatziz egingo delarik
      (65.1 eta 67.1 irakurri).
    * Epe bat pasa ondoren (normalean 3 hilabete baino gehiago) inongo
      eragozpenik agertzen ez bada, neurria eskatu duen Estatuak hura hartu
      ahal izango du (65.2 irakurri)
    * Eragozpenik agertzen bada alde hauen artean konponbide bat bilatu beharko
      zaio, Kartaren 33 artikuloan jasotako bideak aplikatuz.
    * Behin eragozpena agertu eta 12 hilabeteko epean irtenbiderik topatu ez
      denean bi prozedura jarraitu ahal izango dira:

+ ius cogens izaerako arau baten inguruan bada arazoa, aldeetako edozeinek
arazoa NJAren aurrean aurkeztu ahal izango du, beti ere, beraien artean
arbitraia erabiltzea adostu ez badute.

+ Bestelako xedapenetan oinarritzen bada gatazka, orduan, aldeetako edozeinek
Idazkari Orokorrarengana jo ahal izango du hura Konziliazio Komisio baten
bidezko prozedurari hasiera eman diezaion.







