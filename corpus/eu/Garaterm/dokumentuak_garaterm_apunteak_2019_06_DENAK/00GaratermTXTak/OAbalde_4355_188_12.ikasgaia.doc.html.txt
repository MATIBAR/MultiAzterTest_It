







12. Ikasgaia: Nazioarteko arauen aplikazio-prozesua

   1. Aplikazio-prozesua Nazioarteko ordenean. Alderdi orokorrak
   2. Ohiturazko arauen aplikazioa. Ohituraren zehaztapena eta froga
   3. Arau konbentzionalen aplikazioa
   1. Aplikazio lurraldetarra
   2. Gai berdinari buruz eta elkarren segidan aplikatzen diren tratatuak
   1. Arau konbentzionalen interpretazioa. Erregela interpretatzaileak
   2. Arauen aplikazioaren mugak eta salbuespen orokorrak. Denborazko mugak eta
      arauen aplikazio-salbuespenak.
   3. Estatuen organoek egindako nazioarteko arauen aplikazio eta
      interpretazioa




   1. Aplikazio-prozesua Nazioarteko ordenean. Alderdi orokorrak.

Nazioarteko arauen aplikazioa prozesu gisa ulertu behar da. Prozesu honek fase
ezberdinak dituelarik:

    * Lehenik eta behin, Estatu batek arau bat aplikatu nahi duenean hura
      nazioarteko ordenamenduaren barnean zehaztu eta indibidualizatu beharko
      du. Arau konbentzionalen kasuan honek ez du arazorik suposatzen.
      Ohiturazko zuzenbidean berriz, hainbat froga bideetara jotzea galdatuko
      du, hauen bidez praktika orokor, jarrai eta konstante hori nondik-nora
      doan finkatzeko.
    * Arau baten existentzia behin finkatuta, beharrezkoa izango da hura
      indarrean dagoela ikustea. Hau da, araua indarrean sartu dela eta
      oraindik ere indarrean jarraitzen duela.
    * Hirugarrenik, beharrezkoa izango da arau horren edukina kasu partikular
      horri aplikagarri zaiola baieztatzea (muga espazialak)
    * Azkenik, nahiz eta arau konkretu bat aplikagarri dela ziurtatu, gerta
      liteke Estatu batek salbuespen bat alegatzea. Horrelako kasu batean
      arauaren aplikazioa mantentzen da, baina Estatuak posible du baliozkoa
      den justifikazio bat erabiltzea haren aplikazioa ekiditeko.

   1. Ohiturazko arauen aplikazioa. Ohituraren zehaztapena eta froga

Arau baten existentziaren zehaztapenaren arazoa modu berezian ohiturazko arauen
kasuan planteatzen da. Ohiturazko arauen existentziaren zehaztapenak froga
bideen erabilera eskatzen baitu, ikusi dugun bezela.

Printzipioz, ohiturazko arauaren inbokazioa nazioarteko auzitegi baten aurrean
ematen bada, frogaren kargaren inguruan zenbait erregela aplikagarri izango
dira (hauek jada ikusiak daude). Praktikan, halere, erregela hauetaz aparte,
Estatuek ohiturazko arauen zehaztapena ahalmentzen duten dokumentuak aurkeztu
oi dituzte. Auzitegiak, bere aldetik ere, aldeek erabilitako frogetaz aparte
beste froga bideak erabil ditzake zehaztapen hori egiteko. Beraz, ohituraren
existentzia frogatzeko bideak ugariak dira. Orohar lau multzotan banatu
ditzazkegu:
    * Lehenengo talde bat Estatuen korrespondentzia/posta diplomatikoak osatzen
      du. Bertan aurkitu baitaiteke Estatu baten adostasunaren espresioa
      jarrera zehatz baten aurrean. Talde honetan ere sartu daitezke
      nazioarteko tratatuak suposatzen duten lekukotasuna; izan ere, ikusi
      genuen bezala, zenbait kasutan, tratatuek, aurretik indarrean dagoen
      ohituraren existentzia baieztatzen dute. Azkenik, bertan sartu daitezke
      ere nazioarteko harremanen inguruan Estatuko organu eskudunek egiten
      dituzten deklarazioak, bai nazioarteko konferentzien baitan bai
      nazioarteko erakundeen baitan.
    * Bigarren talde bat, nazioarteko gaien inguruan ematen diren barne
      zuzenbideko egintzek osatzen dute; hauek izan daitezkelarik legegileak,
      administratiboak edo judizialak.
    * Hirugarren talde batean aurkitzen dira, ohiturazko arauak aplikatzen
      dituzten nazioarteko erabaki judizial zein arbitralak. Hauekin batera
      nazioarteko erakundeen organuen ebazpenak daudelarik eta, bereziki, Nazio
      Batuen Batzar Nagusiaren ebazpenak (zuzenbidearen zantsuaren indarra
      zutela azaldu genuen sarrerako gaian).
    * Azken talde batean, kodifikazio lana eta nazioarteko zuzenbidearen
      garapena aurrera daramaten organuek onartutako dokumentuak aurkitzen
      ditugu; bereziki Nazioarteko Zuzenbide Komisioa.


   1. Arau konbentzionalen aplikazioa

Ohiturazko arauen kasuan bezela, tratatuen aplikazioak nazioarteko
ordenamenduaren lehentasuna aurresuposatzen du. Vienako Hitzarmenaren 27.
artikuloan jasotzen da Estatuek ezingo dutela euren barne zuzenbidea alegatu
tratatu baten ez-betetzea justifikatu asmoz. Salbuespen bakarra Hitzarmenaren
46. Artikuloan aurkitzen da (irakurri). Arauaren existentziari dagokionez,
tratatuen idatzizko izaerak honen aplikazioa errazten du. Arazo bakarra idatziz
egin ez diren akordioen kasua dugu. Kasu honetan ere, dokumentu diplomatikoak
izango dira froga bidea. Azkenik, aipatu beharrik ez dago, tratatua indarrean
egon behar dela aurresuposatzen da.


   1. Aplikazio lurraldetarra

Tratatuen aplikazio lurraldetarrak Vienako Hitzarmenaren 29. artikuloan
jasotako printzipioa jarraitzen du. Bertan esaten denez, tratatu bat bertan
parte diren Estatu guztiekiko betebeharrekoa izango da hauen lurralde
osoarekiko, salbu, bertatik beste intentzioren bat ondorioztatzen bada edo
beste modu batean hori adierazten bada.

Zenbait kasutan, eremu lurraldetar hori oso modu zehatzean ezartzen da,
koordenada geografikoen bidez edota beste motatako erreferentzien bidez. Hau
dugu lurralde lagapenaren edo errejio jakin batean aplikatu beharreko tratatuen
kasua. Beste kasutan, gerta liteke tratatuaren aplikazio eremu lurraldetarra
erreferentzia geografiko orokorrago baten bidez egitea. Adibidez, ibai baten
erriberari erreferentzia eginez. Kasu hauetan, erabilitako terminoen zentzu
geografiko orokorra kontutan hartu beharko da.

Estatu baten lurraldearen barne lur eremuarekin batera lurraldeko itsasoa eta
aire-espazioa aurkitzen dira, izan ere, guzti hauen gainean egikaritzen baitu
Estatuak bere subiranotasuna. Bestalde, kolonia edo lurralde ez autonomoen
kasuan, Nazio Batuen Karta jarraituz, hauek administratzen dituzten
Estatuetatik aparteko izaera juridikoa dute. Modu honetan, arau konbentzionalak
metropoliaren lurralde eremuan aplikatuko dira esklusiboki, beti ere kontrakoa
adostu ez bada.

Azkenik, aipatu behar da Estatu federalek zenbait arazo sortzen dituztela arau
konbentzionalen aplikazioaren kasuan, izan ere, tratatuaren gaia Estatu
federatu baten eskuduntza eremuan sartzen denean ikusi beharko da bertako
klausula federalak zer esaten duen; honela argituz Estatuaren eremu osora
aplikatuko den edota zenbait Estatu federatura mugatuko den aplikazioa.


   1. Gai berdinari buruz eta elkarren segidan aplikatzen diren tratatuak

Hainbat kasutan tratatu baten aplikazioa gai berdinari buruzko beste tratatu
baten aplikazioarekin topo egiten du. Kasu hauetan hauen artean zeinek duen
lehentasuna argitzearen arazoaren aurrean aurkituko gara. Kasu berezia izango
da, izan ere, honek suposatzen du gai berdinaren inguruan ospatutako tratatu bi
egotea, biak indarrean, batak bestea modifikatu ez duelarik; bata bestearen
amaiera ez suposatzea edota hura geroratzea, eta azkenik tratatu baten
bortxaketarik ez ematea. Bestetik, guzti honek eramaten gaitu ulertzera bi
tratatu horiek bateragarriak direla.

Vienako Hitzarmenaren 30. artikuloak (irakurri) arautzen du gai hau eta bertan
aurrikusten denez, edozein kasutan lehentasuna Nazio Batuen Kartak izango du.
Bestetik, egia da ere, bi tratatuen arteko konkurrentzia ematen den kasuetan
hura tratauetako batean normalean aurrikusten dela eta bertan jasotzen direla
egoera hori konpontzeko arauak: harreman klausula izena hartzen dutenak. Bertan
esan daiteke dependentzia, osagarritasuna edo esklusio irizpide bat aplikatuko
dela.

Halere, egoera honetan, benetan garrantzia hartzen duena, parte diren Estatuen
egoera konkretua izango da bi tratatu ezberdinekiko. Egoera honetan bi hipotesi
kontsideratu daitezke:

    * Lehenengo tratatuan parte diren Estatu guztiak bigarrenean parte ere
      direnean, Estatuen azkenengo borondateari lehentasuna ematen zaio eta
      ondorioz bigarren tratatuari. Kasu honetan, Hitzarmenaren 30.3 artikuloa
      jarraituz, hasierako tratatua bestearekin bateragarria den heinean
      aplikatuko da.
    * Aldiz, lehenengo tratatuan parte diren guztiak bigarrenean ez badira,
      ezingo da borondate komun berri bati jarraitu eta ondorioz tratatuen
      erlatibitate printzipioari jarraituko zaio. Beraz, aldebikotasuna emango
      da Estatuen arteko harremanetan: a) bi tratatuetan parte direnen artean
      aurreko araua aplikatuko da; b) bestetik, bi tratatuetan parte den Estatu
      baten eta parte ez den beste Estatu baten artean, biek parte diren
      tratatua aplikatuz arautuko dira euren arteko harremanetan.


   1. Arau konbentzionalen interpretazioa. Erregela interpretatzaileak


Arau konbentzionalen aplikazio prozesu honetan, normalean, hauen
interpretazioaren arazoa planteatzen da ere. Honek suposatzen du arau hauen
zentzua zehaztea eta hauen hedadura finkatzea, helburu delarik, Estatuek
adierazitako konsensoa zein izan den ulertzea.

Tratatuen interpretazioa parte diren Estatuei dagokie eta, bereziki, Kanpo
Arazoetako Ministerioaren eguneroko lana dugu. Printzipioz, pentsatu daiteke
tratatu bat parte diren Estatu guztien borondatearen adierazpena izaki, honen
interpretazioa erantzun berera eramango dituela. Halere, nazioarteko praktikak
bestelako erantzuna ematen digu, ugariak izan baitira interpretazioaren
inguruan sortutako dibergentziak. Hauek arauen aplikazioan eragina dute eta
konponbide bat galdatzen dute. Estatuek arau horren interpretazioaren inguruan
akordio batera iristekotan, interpretazio autentikoaz hitzegin beharko dugu.
Bestetik, aldeek hala adostuz gero, euren arteko dibergentziak epaile edo
arbitro baten aurrera eraman dezakete eta nazioarteko praktikak bide honen
erabilera erakusten digu (auzitegien egiteko nagusia izan da egundaino). NJA-
ren Estatutuak bere 36.2. artikuloan (irakurri) aukera hau aurrikusten du.

Hiru elementu azpimarratu daitezke arau konbentzionalen interpretazioa egiteko
orduan, hauetatik eratortzen ditugularik interpretaziorako jarraitu beharreko
erregelak: a) tratatuaren testua, Estatuen benetako konsensoaren adierazpena,
hau dugu elementu objetiboa; b) Estatuen asmoa osatzen duen elementu
subjektiboa; d) azkenik, tratatuaren objetua eta helburuaren kontzeptua.

Interpretazio prozesuari dagokionez, aipatutako lehenengo elementua osagai
nagusia dugu. Interpretazioaren helburua parte diren Estatuen konsensoa
zehaztea da, hura gauzatu den testutik abiatuta. Testuarekiko sumisio hau
hainbat arrazoietan justifikatzen da: batetik, tratatuaren testua aldeen
borondate komunaren adierazpen bakarra eta garbiena dugu; bestetik, nazioarteko
zuzenbidearen estruktura ez jerarkizatua dela eta adostasunaren printzipioa
autoritate printzipioaren gainetik jartzen delako.

Interpretazioaren inguruan arau nagusia Vienako Hitzarmenaren 31. artikuloan
jasotzen da (irakurri eta azaldu). Bertan esaten denez, interpretazio lan hau
informatu behar duen printzipioa fede onaren printzipioa izango da.
Interpretazio prozesu honetan erabili beharreko irizpide guztiak modu bateratu
batean kontsideratu beharko dira: tratatuaren terminoak, inguruabarrak, objetua
eta xedea eta Estatuek eginiko interpretazio autentikoa. Halere, Vienako
Hitzarmenakinterpretazio bide osagarrienerabilera onartzen du eta bereziki
tratatuen prestaketa lanak eta hauen ospaketen inguruabarrak, bi supostutan:

    * alde batetik, 31. artikuloaren aplikazioaren ondorioz lortutako
      interpretazioa baieztatzeko. Hau da, erregela orokorraren aplikazioz
      lortutako emaitza berresteko.
    * bestetik, 31. artikuloa aplikatu ondoren lortutako zentzua anbiguoa edo
      iluna denean edota lortutako emaitza zentzurik ez duenean.


Azkenik, hizkuntza ezberdinetan hartutako tratatuen kasuan, interpretazio arazo
bereziak sortu daitezke. Hizkuntza bakoitzak bere izaera propioa duela kontutan
hartuta, zaila izango da osoki testu ezberdinetan zentzu bera jasotzea. Arazo
hauek ekiditeko, praktikak erakusten digu normalean hizkuntza neutral bat
hautatzen dela testu autentikotzat hartzeko, eta ondoren hizkuntza ezberdinetan
bertsio ofizialak egingo dira. Bestetan, tratatua hiru hizkuntzatan hartzen da,
garbi adieraziz hauetako zein izango duen lehentasuna kontraesanik egonez gero.
Arazo bakarra beraz, testu guztiak indar bera dutenean gertatuko da. Kasu hau
Vienako Hitzarmenaren 33. artikuloan jasotzen da (irakurri eta azaldu).


   1. Arauen aplikazioaren mugak eta salbuespen orokorrak. Denborazko mugak eta
      arauen aplikazio-salbuespenak.

Nazioarteko zuzenbideko arau batek araututako egitate eta egoerei begira, hiru
supostu ezberdin aurkitu daitezke honen aplikazioaren denborazko mugei
dagokionez: lehenik eta behin, arau hori indarrean sartu aurretik
kontsumatutako egitate eta egoerak; bigarrenik, arau indarrean sartzen denean
oraindik betetzear dauden edo momentu horretan ematen diren egitate eta
egoerak; azkenik, araua indarrean sartu ostean sortuko diren egitate edo
egoerak. Orohar egoera guzti hauek bi printzipioren aplikazioz eraentzen dira:
atzeraeraginkortasun-ezaren printzipioa eta arauen berehalako efektu
printzipioa. Lehenengoari jarraiki, arau juridiko bat ezingo zaie aplikatu
dagoeneko gertatuak diren egitateei eta aldez aurretik agortuak dauden
egitateei, salbu, horrelakorik espreski jasotzen bada. Berehalako efektuaren
printzipioak berriz, suposatzen du arau batek eman den garaiko edo etorkizuneko
egoera jakin bat arautzera zuzentzen dela.

Beraz, denbora elementuaren inguruan zenbait arazo sortu daitezke:

    * Nazioarteko zuzenbide iragankorraren kasuan, dagokion egitatearen efektua
      egitate hori gertatu zen garaiko zuzenbidea aplikatuz finkatu beharko da.
    * Arau juridiko bat ez da betebeharrekoa izango hura indarrean sartu
      bitartean. Eta betebeharrekoa izango da hura desematen den momenturarte.
    * Lehen aipatutako bi printzipioak kontutan hartu beharko dira arauen
      aplikazioaren denborazko muga orokor gisa.


Arauen aplikazio-salbuespenei dagokionez, momentuz, esango dugu hauek arau bat
ez betetzeko justifikazioak direla, nazioarteko egitate ez-zilegi baten
efektuetaz aske uzten dutenak. Kontutan izanda hau erabat lotuta datorrela
Estatuen nazioarteko erantzunkizunaren gaiarekin, gai hau hurrengo bi gaietan
aztertuko dugu.


   1. Estatuen organoek egindako nazioarteko arauen aplikazio eta
      interpretazioa

Nazioarteko zuzenbideko ohiturazko arauen aplikazioari dagokionez, hauek
zuzenean betebeharrekoak izango dira Estatuarentzat eta honen barne dauden
organu judizial guztientzat. Beraz, organu hauen egitekoa izango da nazioarteko
praktika horren zehaztapena egitea. Arau konbentzionalen kasuan, aurretiazko
hainbat baldintza azaltzen dira: lehenik eta behin, arau hori Estatuaren barne
aplikatu ahal izateko hura publikatua egon beharko da edo gutxienez aplikatu
behar duen organuak horren berri izan beharko du; bestetik, arau hori
Konstituzioarekin bat etorri beharko da; hirugarrenik, finkatu beharko da zein
momentutik arau hori barne zuzenbidearekiko indarrean sartu zen; azkenik, jakin
beharko da nazioarteko arau guztiak epaileek aplikatu ahal dituzten.
Azken arazo honi erantzuna ematen hasiko gara. Printzipioz, Estatuko barne
autoritateek ezingo dituzte aplikatu partikularrei zuzenean eskubide edo
obligazioak aurrikusten ez dizkioten arauak. Honela, bakarrikself-
executingizaera duten tratatuak aplikatu ahal izango dituzte epaileek.
Bestelako kasuetan tratatuan jasotakoa aplikatzeko barne arau edo lege baten
garapena beharko baita.

Estatuko organuek egindako interpretazioari dagokionez, hemen sortzen de arazoa
da jakitea ea interpretazio hau epaileek egin behar duten, barne arau baten
prozedura berdina jarraituz, edo Estatuko kanpo harremanetako organu
arduradunei dagokien egiteko hau. Honen erantzuna ez da berdina Estatu
guztietan. Espainiaren kasuan, alde batetik organu judizialak izango dira
eskudunak eta bestetik organu administratiboak ere. Organu judizialek
nazioarteko tratatuak barne legeetara ekiparatzen direnez lan hau aurrera
eramango dute. Lan honetan, praktika izan da barne zuzenbideko interpretazio
erregela propioak erabiltzearena. Bestetik, organu administratiboak eta
konkretuki Estatu Kontseilua entzun beharko da tratatu baten interpretazioaren
inguruan duda edo kontraesanik egonez gero.

