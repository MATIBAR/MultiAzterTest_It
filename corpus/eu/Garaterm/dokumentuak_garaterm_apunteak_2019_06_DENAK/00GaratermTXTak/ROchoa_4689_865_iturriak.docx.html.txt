











MERKATARITZA ZUZENBIDEAREN ITURRIAK.


   1. PLANTEAMENDUA.

Merkataritzako kodeak 2. artikuloan aipatzen ditu zuzenbide berezi honen
iturriak. Doktrina klasiko edo autonomistak aipamen hau merkataritzako
zuzenbidearen berezitasunaren adierazle bezala ulertzen du, merkataritza
zuzenbideak iturri sistema propioa duela esanaz, hots, 2. artikuloan jasotzen
dena. Baina artikulo hau ezin da, gure ustez, horrela irakurri1.

Ez dago merkataritza zuzenbidearen sistema propiorik, ez dago berezitasunen bat
besterik (usadioen garrantzia). Iturri sistema bakarra kode zibilaren 1.
artikuloan jasotzen dena da. Hau da, legea, ohitura eta, azkenik, zuzenbidearen
printzipio orokorrak dira merkataritzako zuzenbidearen iturri.

Kodearen 2. artikuloak diona zera da: merkataritzako egintzak arautuko dira
kodean jasotako xedapenen bidez, egintzok gauzatzen dituztenak merkatariak izan
zein ez, eta kodean zehaztuta agertu ez arren; halako xedapenik izan ezean,
hiri bakoitzeko ohiko diren merkataritzako usadioen bitartez, eta, horrelako
erregelarik ez badago, Zuzenbide komuna erabilita.

Merkataritzako kodearen 2. artikulo honek interpretazio desberdinak izan ditu,
batez ere 50. artikuloarekin irakurria izan denean. Azken honek ez ditu
usadioak aipatzen kontratuei buruzko xedapen orokorretan, arazo bat
merkataritzako kodean arautua ez dagoenean zuzenbide zibilera igortzen
duelarik. Honela dio artikuloak: Zuzenbide komuneko arau orokorrak aplikatuko
zaizkie merkataritzako kontratuen betekizunei, aldaketei, salbuespenei,
iraungitzeari eta alderdien gaitasunari, baldin eta gai horiek kode honek zein
lege bereziek arautzen ez badituzte.

Usadioen kokapenak sisteman eta hauen funtzioak sortu dituzte batez ere
eztabaida hauek. Gero itzuliko gera bi artikulo hauen interpretaziora, momentuz
azpimarratu nahi dugu ez dagoela merkataritzako iturri sistema berezirik, kode
zibilak jasotzen duena dela merkataritza zuzenbideari aplikatu behar zaiona.


   1. MERKATARITZAKO KODEA ETA LEGEA BEREZIAK.

Iturrien iherarkia sisteman merkataritzako legea kokatzen da puntu gorenean.
Merkataritzako legeak ez du ezaugarri berezirik, arautzen duen materiak ematen
dio izaera hori; honek planteatzen dituen, lehenengo ikasgaian aipatuak izan
diren, zailtasunekin. Baina merkataritzako legea ez da bakarrik merkataritzako
kodea, alde batetik dekodifikazio prozesu bat egon delako (kapitalezko
sozietateen eraentza, ganbio letrarena, prozedura konkurtsalena, e.a, kodetik
atera dira) eta beste batetik trafikoan sorturiko instituzio berriak ez
diralako kodean jaso (leasingedofactoringkontratuak adibidez, baina baita
lehiaren araudia edo jabetza industrialarena).

Materia bat merkataritzako bezala kalifikatzeak badu bere garrantzia
legegilearentzat, konstituzioak (149.1.6. artikuloak) materia hau Estatuaren
esklusibazko eskuduntzaren barnean uzten duelako. Merkatuko batasunak galdatzen
du, Auziegi Konstituzionalak errepikatu duenez (1981ko azaroak 16ko edo 1986
uztailak 1eko epaietan, adibidez), enpresariaren jardueraren eraentza bateratua
edukitzea. Honek, aipatu dugun bezala, interpretazio arazoak sortzen ditu.
Horrela gertatu da adibidez kooperatiben araudiarekin, hainbat Estatututan
Elkarte Autonomoaren eskuduntza propio bezala jaso delako figura sozietario
honen eraentza.


   1. MERKATARITZAKO USADIOAK

Ikusi dugun bezala, merkataritzako usadioak merkataritzako zuzenbide bereziaren
(ius mercatorum-aren) lehenengo iturria izan ziren. Historian zehar pisua galdu
badute ere, jarraitzen dute garrantzia izaten, bereziki momentu honetan
nazioarteko merkataritzan (ikus Bienako Hitzarmenaren 9.2 art.).

   1. Kontzeptua.

Merkataritza usadioa eta ohitura zibila kontzeptu berdina dira (asmo
juridikoarekin egindako egintzen errepikapenaren bidez, gizarte kontzientziak -
hemen merkatariek- egindako arau juridikoa).

Beraz praktika batek usadio bezala kontsideratzeko hiru ukanbehar bete beharko
ditu: a) praktika errepikatua izan behar da, b) errepikatzeko arrazoia egintza
hori bete beharrekoa dela pentsatzea izan behar da (opinio iuris), eta c) ezin
da legearen, moralaren edo ordena publikoaren kontrakoa izan. Bestalde usadioa
aplikatu nahi duenak bere izatea eta edukia frogatu behar ditu.

   1. Aplikazioaren eremua.

Aipatu ditugun merkataritzako kodeko 2 eta 50. artikuloek merkataritzako
egintzei edo merkataritzako kontratoei buruz hitz egiten dute iturriak
finkatzerakoan. Baina, esan dugun bezala, doktrinaren zati batek 2. artikuloak
merkataritza zuzenbide osoaren iturri sistema arautzen duela mantentzen du.
Horrek esan nahiko luke kontratoetatik kanpo ere (kontabilitatean, sozietateen
kudeaketan, edo lehia leialaren eremuan e.a.2) usadioak badutela aplikazio
eremu bat.

Ez dugu uste horrela denik3. Nonbaiten zentzurik badu usadioak zuzenbidearen
iturri bezala zuzenbide komunaren aurretik mantentzea obligazioen eremuan da,
kontratoen edukiaren finkapenean eta hau da gainera merkataritzako kodeak berak
ere esaten duena.

Aipatu dugu 2. eta 50. artikuluen ustezko kontraesana. Kontraesan hori
gainditzeko hau da mantentzen dugun interpretazioa.

Obligazioen arauen artean berezi behar ditugu arauinperatiboaketadispositiboak
(aginduzkoak eta hautazkoak ). Arau inperatiboen eremuan usadioek ez dute
lekurik, horregatik ez dira jasotzen 50. artikuluan. Inperatiboak dira
kontratuen betekizunei, aldaketei, salbuespenei, iraungitzeari eta alderdien
gaitasunari buruzkoak. Beraz, artikulu honek merkataritzako kontratuan eraentza
orokorraren iturri hierarkia jasotzen du.

2. artikuluak berriz merkataritzako kontratuak integratzeko iturrien hierarkia
jasotzen du. Arau dispositiboen eremuan (alderdien eskubide eta obligazioak
marrazten dituztenetan) merkataritzako usadioak zuzenbide zibilaren aurretik
aplikatzen dira. Hau da (merkataritzako kontratuen arlo dispositiboa) usadioen
eremu propioa.


   1. Funtzioak.

Esan dugu MK 2. artikuluak kontratoen eraentza integratzeko iturriak jasotzen
dituela. Ez da hau usadioek duten funtzio bakarra. Bi dira usadioek betetzen
dituzten funtzioak.

Lehenengoa interpretatzailea: arazoa arautua dago kontratuan baina alderdiak ez
dira ados jartzen jasotakoaren esanahia finkatzerakoan. Funtzio hau kode
zibilean jasotzen da baita 1.3.II artikuluan (usadio hauek ez lirateke ohitura
propioki batzuen interpretazioan), 1287.I ar.t eta MK 57. artikuluan.

Bigarrena integratzailea: hutsune bat dago kontratoan, alderdiek ez dute arazo
zehatz bat kontutan izan beraien arteko harremana antolatzerakoan, bakoitzaren
eskubide eta obligazioak finkatzerakoan. Usadioak hutsune hori beteko luke
(K.Z. 1287. II eta 1258 artk.).


   1. ZUZENBIDE ZIBILA

Zuzenbide zibilak, zuzenbide komun bezala, bi funtzio betetzen ditu
merkataritzako zuzenbide bereziari begira. Alde batetik zuzenbide bereziaren,
merkataritzakoaren, integratzaile da. Horrela ikusten da 50. artikuloan,
adibidez: kontratuen betekizunei, aldaketei, salbuespenei, iraungitzeari eta
alderdien gaitasunari buruzko arauak bi kodeak integratuz lortzen dira. Beste
alde batetik izaera ordeztailea du, merkataritzako kodeko 2. artikuloan
jasotzen den bezala: zuzenbide zibila aplikatuko da merkataritzako harremanetan
berezitasunik jasotzen ez denean kodean bertan, lege osagarrietan edo
merkataritzako usadioetan.

Gauza bera esaten du kode zibilak 4. 3 artikuloan.


   1. EUROPAR ZUZENBIDEA

Espainia Europako Ekonomi Elkartean sartu zenetik garrantzi berezia du
merkataritzako zuzenbidearen arloan Europar Batasunean emandako zuzenbideak.
Hitzarmen eratzaileak berak, Erromako Hitzarmenak, bazituen merkataritzako
zuzenbideari buruzko arauak, adibidez lehiaren babeserako eraentza.

Jatorrizko zuzenbide honetaz gain eratorritako zuzenbidea dugu, erregelamenduak
eta zuzentarauak bereziki. Erregelamenduak zuzenean aplikagarriak dira estatu
guztietan, ez da beharrezkoa barneratze prozesu bat araua estatuaren legediaren
zati bezala kontsideratzeko. Erregelamenduak ez dira hain ugariak izan gure
disziplinan, adibide bezala metaketa ekonomikoen kontrolari buruzkoa aipatu
dezakegu (CE 139/2004). Zuzentarauak lortu beharrreko emaitzak finkatzen
dituzte, baina ekoizpen sistema ez da aldatzen, hau da, estatuetako legegile
desberdinek adosten dituzte estatu bakoitzean aplikagari izango diren legeak.
Zuzentarauak bai izan dira ugari arlo honetan: merkataritzako erregistroari,
sozietatei, kontabilitateari, kapital-merkatuari, fabrikatzaileen
erantzukizunari, kontratuen baldintza orokorrei buruzkoak besteak beste.

Bestalde badaude obligazioen zuzenbide materiala bateratzea bilatzen duten
proiektuak. Horien artean 2002ko kontratuen europar zuzenbidearen printzipioak,
Ole Lando printzipioak; edo 2010eko Komisioaren Liburu Berdea [COM(2010) 370,
uztailak 1ekoa], non aukera desberdinak jasotzen diren zuzenbide pribatuaren
beteratze prozesu horretarako.




   1. NAZIOARTEKO MERKATARITZA ZUZENBIDEA

Ekonomia modernoaren mundializazio edo globalizazioak erronka handi bat
planteatzen dio merkataritza zuzenbideari. Globalizazio hori bultzatu duten
instituzio desberdinak sortutako nazioarteko harremanei erantzun homogeneo bat
emateko beharra ere somatu dute eta akordio desberdinak bultzatu dituzte bide
horretan.

Estatu desberdinetako enpresen arteko merkataritzako harremanak zuzenbide
aplikagarriaren galdera aurkezten dute eta galdera hori bi moduetara erantzun
daiteke.

Lehenengoa kolisio zuzenbidearen bidez, hau da arau batek (gatazka araua /norma
de conflicto) esango digu noiz aplikatuko den, kontratukideak bi estatukoak
izanda, kontratu kide baten estatuko araua eta noiz bestearena. Hots, enpresa
espaniar batek argentinar enpresa batekin kontratu bat egiten duenean, noiz
aplikatuko den espainiar kode zibila eta noiz argentinarra. Gure kasuan kode
zibilaren 8-12 artikuloetan aurkitzen ditugu kolisio arau hauek.

Bigarrena zuzenbide materialaren bateratzea litzake, hau da arau berdinak
aplikatzea mundu osoan edo zati handi batean. Bi arau multzotan banatu
ditzakegu bide hau jarraituz emandakoak: alde batetiklex mercatoriamodernoa
dugu, enpresariek sortutakoa; bestetik nazioarteko hitzarmenen bidez emandako
zuzenbide uniformea.

Ekonomiaren globalizazioa bultzatzen duten instituzioen artean OMC
(Organización Mundial del Comercio), WTO (World Trade Organization) edo, MME
(Merkataritzarako Mundu Erakundea) dugu (www.wto.org). 1947ko GATTaren (The
General Agreement on Tariffs and Trade) ondorengoa den honek merkataritzako
harremanetarako askatasuna aldarrikatzen du: muga-zergen desagertzea,
inportazioetarako oztopoen murrriztapena, lehia askearen babesa edo jabetza
industrialaren eta intelektualarena. Hiru akordio garrantzitsu eta eztabaidatu
hartu dira erakunde honen barnean: GATTa bera, salgaien merkataritzarako; GATSa
(General Agreement on Trade in Services, gazteleraz AGCS Acuerdo General sobre
el Comercio de Servicios) zerbitzuen merkataritzarako: telekomunikazioak,
garraioa, zerbitzu finantzieroak, e.a.; eta azkenik TRIPSa (Trade related
aspects of intellectual property Rights, gazteleraz ADPIC, Acuerdo sobre los
aspectos de derechos de propiedad intelectual relacionados con el comercio),
jabetza intelektuala nazioarteko mailan babesteko (markak eta patenteak
bereziki).

https://www.youtube.com/watch?v=rs-X7iCw8E4


Alde batetik, beraz, nazioarteko merkataritza bultzatzen da, bestetik erantzun
bat eman behar zaio harreman horien arauketari. Jadanik esan dugun bezala, bi
arau multzo aurkitu ditzakegu nazioarteko merkataritzaren eremu honetan:
ekoizpen autonomo edo ez-estatala (lex mercatoriamodernoa) eta nazioarteko
hitzarmenak.

Lehenengoari begira azpimarratzekoa da Pariseko Nazioarteko Merkataritza
Ganbarak (Camara de Comercio Internacional de Paris, 1919) egindako lana.
Ganbara enpresarien arteko elkarte pribatu bat dugu, beraien arteko harremanak
modu egokienean antolatzeaz arduratzen dena. Bi fruitu garrantzitsu aipatu
daitezke egindako lan honen ondorio bezala: INCOTERMS bezala ezagutzen den
bilduma (azken bertsioa 2010eko delarik) eta Dokumetuzko kredituari buruzko
arau eta usadio bateratuak (2007koak). Arau eta praktika bilduma hauei
ohituraren balioa eman diete auzitegiek kasu batzuetan. Kontratuen baldintza
orokor bezala ere ulertu dira. Edozein kasutan uniformetasuna lortzen dute
nazioarteko harremanen eraentzan.

Bestalde nazioarteko hitzarmenak ditugu, bereziki Nazio Batuek bultzatutakoak.
Hauen artean (United Nations Commision for International Trade Law) UNCITRALen
barnean 1980ko Bienako Hitzarmena, salgaien salerosketari buruzkoa, Espainiak
berretsi duena. Eta UNIDROITen, beste batzuen artean, Otawako Hitzarmena,
1988koa, nazioartekoleasingetafactoringari buruzkoa, Espainiak berretsi ez
duena. Unidroitek proposatzen ditu baita Nazioarteko kontrataziorako printzipio
orokorrak, 2010ekoak. Lehenengo nazioarteko hitzarmen garrantzitsua Genebako
Hitzarmena izan zen, kanbio-letra eta txekeari buruzkoa, 1930-1931koa.


1
Ikus, beste askoren artean, EIZAGUIRRE,Derecho Mercantil,2008, 147, edo VICENT
CHULIA,Introducción al Derecho Mercantil, I, 2012, 118.
2
Horrela uste du baita VICENT CHULIAk,Introducción, 123.
3
Zentzu honetan ALFARO, “La función de los usos en el Código de Comercio”, RDM
202, (1992), 419, edo EIZAGUIRRE,Derecho Mercantil, 151.
