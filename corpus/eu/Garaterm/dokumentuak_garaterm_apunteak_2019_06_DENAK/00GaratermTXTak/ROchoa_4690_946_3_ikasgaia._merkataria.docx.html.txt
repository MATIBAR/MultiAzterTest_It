









MERKATARIA



   1. MERKATARIAREN LEGEZKO KONTZEPTUA

1.1 Kodearen 1. artikulua.

Lehenengo ikasgaian ikusi dugu merkataritzako zuzenbidea, zuzenbide berezi
bezala, merkatariek sortutako zuzenbidea dela. Beraiek sortzen dute beraien
arteko harremanak antolatzeko; zuzenbide subjetibo bezala sortzen da. Esan dugu
baita merkataritzako zuzenbidea zentzu hertsian merkatarien eta hauen estatutu
juridikoaren zuzenbide dela. Garrantzitsua da beraz jakitea nor den merkatari.
Merkatari edo enpresari, kodeak bi hitzak erabiltzen baititu baliokide bezala.

Merkatariaren legezko kontzeptua kodearen 1. artikuloan aurkitzen dugu:
merkatariak dira, legezko gaitasuna izanda, ohikotasunez merkataritzan
dihardutenak (Son comerciantes para los efectos de este código: 1. Los que
teniendo capacidad legal para ejercer el comercio, se dedican a él
habitualmente).

Hiru dira artikulu honek jasotzen dituen definizioaren elementuak:

   a. Gaitasuna
Kodeak berak, 4. artikuluan, adin nagusitasuna eta ondasunak xedatzeko
askatasuna eskatzen ditu, hau da, jarduteko gaitasun osoa. Baina 5.
artikuloaren arabera adingabeko eta ezgaituek ekin ahal diote beraien guraso
edo kausatzaileek gauzatutako merkataritza jarduerari, hori bai zaintzaileen
bidez, ordezkari bidez. Bi artikulu hauen interpretazio desberdinak egin dira
doktrinan. Gehiengoak arau orokor/salbuespen bezala ulertzen ditu. Beste
doktrinaren zati batek aldiz, merkatari izateko gaitasun orokorra nahikoa dela
dio, ordezkariari eskatzen zaiolarik jarduteko gaitasun osoa1.

   a. Merkataritzan aritzea
Ez da erreza definitzea zer den merkataritza jarduera; kodeak ez du argi uzten
eta doktrinan interpretazio desberdinak aurkitzen dira. Historikoki kontzeptua
hedatzen joan da. Erdi Aroan merkatarien jarduera erostea birsatzeko bazen,
iraultza industrialarekin ekoizpen industrialean datzan jarduera ere
merkataritzako bezala ulertuko da. Merkatuan zerbitzuak eskaintzea ere
merkataritza bezala kontsideratzen da, baina hemen zalantzak izan ditzakegu
jurisprudentzia begiratuz gero: ad. Ileapaintzailea, antzerki enpresaria,
merkatariak dira?

Argi ditugu merkataritza jarduera bezala merkataritza zentzu ekonomikoan
(erostea birsaltzeko), industria eta kodean jasotzen diran hainbat zerbitzu:
banka, asegurua, garraioa, e.a. Ez dira merkataritzako jarduerak nekazaritza,
abelzantza (orokorrean erauzketa jarduerak), artisautza eta ogibide liberalak.

Irabazi asmo espekulatiboa dela esan ohi da merkataritza jardueraren
ezaugarria.

   a. Ohikotasuna
Jarduera profesionaltasunez garatu behar da merkataritzako bezala definitzeko.
Ez da nahikoa merkataritzako bezala kalifikatzen diren egintzak noizbehinka
burutzea. Kodearen 3. artikuluak presuntzio bat jasotzen du honi buruz:
Merkataritzan aritzeko asmoa duenak merkataritzako eragiketaren bat gauzatzeko
establezimendua iragartzen duenetik, hala zirkular, egunkari, kartel edota
jendeaurrean jarritako errotuluen bitartez, nola beste edozein baliabide
erabilita, ohikotasunaren aldeko presuntzioa egongo da.

Hiru elementu hauetaz gain doktrinak eta jurisprudentziak beste laugarren bat
eskatzen dute: izen propioan aritzea. Merkatariak pertsonalki eraman dezake
jarduera edo ordezkari (gerente) baten bitartez; azken kasu hauetan gerentea ez
da merkataria, nahiz eta berak hartu erabakiak enpresaren barnean. Enpresaren
tituloduna, ondorio juridiko eta ekonomikoak izango dituena, da merkatari
bezala definitzen den pertsona.

1.2. artikukuak merkatari izaera arrezagutzen die baita kodearen arabera eratu
diren merkataritza edo industria konpainiei.


         1. . Merkatari izateko debekuak.

Konstituzioaren 38. artikuluak enpresa askatasuna jasotzen du ekonomia-
merkatuaren funtsezko zutabe bezala. Edozein izan daiteke, beraz, merkatari.
Ala ere kodeak 13. eta 14. artikuluetan debeku edo bateraezintasun supostuak
aipatzen ditu.

Lehenengoak dio ezin izango direla merkataritzan aritu konkurtso legearen
arabera desgaitu diren pertsonak (konkurtsoa erruduna izanik, Lkon. 172. art.).
Horietaz gain lege edo xedapen berezien ondorioz merkataritzan aritu ezin
direnak (adibidez bazkide industrialak sozietate kolektiboetan, MK. 138. art.).

14. artikuluak berriz bateraezintasun supostuak jasotzen ditu. Honela ezin
izango dute merkataritzako jarduerarik burutu, beraien barruti, probintzia edo
herrietan, magistratu, epaile eta fiskaltzeko funtzionarioek; barruti,
probintzia edo hirietako gobernu-, ekonomia-, edo militar-buruek; estatuaren
funtsak bildu edo administratzen dituzten langileek, eta lege edo xedapen
berezien aginduz, lurralde jakin batzuetan merkataritzan aritu ezin direnek.


1.3. Merkatari atzerritarra.

Kodeak 15. artikuluan askatasuna arrezagutzen die atzerritarrei ere
merkataritzan aritzeko: atzerritarrak eta atzerrian eratutako konpainiak
merkataritzan aritu ahal dira, kontratatzeko gaitasunari dagokionez beraien
herriko legea aplikatuz. Baina espainiar kodeko xedapenak aplikatuko zaizkie
establezimenduak sortzeari, merkataritzako eragiketei eta nazioko auzitegen
jurisdikzioari dagokionez.

Dena den 4/2000, legeak, urtarrilak 11koak (Ley orgánica 4/2000, sobre los
derechos y libertades de los extranjeros en España y su integración social)
ukanbehar bereziak ezartzen dizkie merkatari indibidual atzerritarrei, aha nola
37. artikuluan aipaturiko jarduera hasteko egindako inbertsioaren
nahikotasunaren froga (eskatzen ez dena espainiarren kasuan).

1.4. Merkatari izaera galtzea.

Merkataritzan aritzea bada merkatari izateko ukanbeharra, jarduera hori uztea
izango da izaera galtzearen arrazoia. Merkatari pertsona fisikoa eta
sozietateak desberdindu behar ditugu. Merkatari indibidualaren kasuan heriotza,
bateraezintasun eratorria, edo jarduera uztea izango dira arrazoi horiek.
Heriotzaren kasuan oinordekoak jarraitu dezakete eta beraiek izango dira orduan
merkatari. Beste kasuetan bi aukera izango ditu titulodunak: enpresa
transmititu edo kitapen prozedura bat ireki hirugarrenekin dituen harremanak
modu ordenatu batean amaitzeko.

Sozietateen kasuan, hauek desegin eta kitapen prozedura bat ireki beharko dute.
Hau amaitzen denean “desagertuko” da pertsona juridikoa, merkataria. Posible da
baita enpresa transmititzea eta ez likidatzea, merkataria desagertuko litzake
baina ez enpresa, beste merkatari baten eskuetan jarraituz.




   1. MERKATARIAREN ESTATUTOA.

Erdi Aroan eta Aro Modernoan merkatariek eraentza estamental edo korporatibo
berezia izan zuten. Egoera horren aztarna bezala geratzen zaigu estatuto hau,
murrizten joan dena azken urteetako eboluzioan. Hiru gaietan aurkitu ditzazkegu
merkatariei aplikagarriak zaizkien arau bereziak: merkataritzako ordezkapenean,
merkataritzako legezko publizitatean eta kontabilitatean. Historikoki
garrantzitsuak izan ziren ordaineta etendura eta kiebraren prozedurak desagertu
ziren 2003an eta gaur egun kaudimengazia zuzenbide pribatuko eraentza komunean
arautzen da.


   1. MERKATARIAREN ERANTZUKIZUNA.

Merkataritzako kodeak ez du arau berezirik jasotzen merkatarien erantzukizunari
buruz, beraz zuzenbide komuna aplikatuko zaie. Kontutan izan beharreko lehengo
araua kode zibileko 1911. artikuloa dugu: obligazioen betetzeaz zordunak bere
ondasun guztiekin erantzuten du, oraingoekin nahiz etorkizunekoekin.

Dena den onetsi berria den 14/2013 legeak, “ekintzaileenak”, salbuespen bat
onartzen du: posible izango da ekintzaileak (merkataria barne) bere etxebizitza
erantzukizunetik at uztea horretarako eskatzen diren betekizunak betez gero -
7. art- . Neurri eztabaidagarria da, alde batetik bete beharreko ukanbeharrak
ez dutelako oso interesgarria egiten (sozietate bat eratzea berdintsua litzake
erantzukizunaren mugatze garrantzitsuago bat lortuz bide honetatik) eta
bestetik arazoak planteatzen dituelako konstituzionalki babestua dagoen
berdintasun printzipioaren ikuspegitik.

Merkatariak erantzuten du bereganatutako obligazioetaz (erantzukizun
kontraktuala KZ 1101. art.) eta, bere jardueraren eremuan, sortutako kalteetaz
(kontratuz kanpoko erantzukizuna, KZ 1902. art.).

Merkatariari/enpresariari kontratuz kanpoko erantzukizuna galdatu ahal izateko
beharrezkoa da honen egintza edo omisio antijuridiko bat, kalte bat eta bien
arteko harreman kausala frogatzea. Garrantzi berezia du kasu honetan KZ 1903.IV
artikuloan jasotzen den menpekoek erangindako kalteengatiko erantzukizunak.
Enpresariak erantzun behar du hirugarrenen aurrean bere langileek sortutako
kalteetaz, berak frogatu behar duelarik bere diligentzia horrela izan ez dadin.
Auzitegi Gorenak egin duen interpretazioarekin enpresarien erantzukizuna
erantzukizun objetibora hurbildu da.

Bi dira erantzukizunaren eraentzan azken hamarkadatan ikusi ditzakegun joerak.
Alde batetik aipaturiko objetibazioaren joera: enpresariak erantzungo du bera
jarduera ekonomikoaren eremuan sortutako kalteetaz, nahiz eta diligentziaz
aritu, edota, gutxienez, berari eskatuko zaio diligentzia horren froga.

Bestetik, arrisku hau ikusirik, enpresaria saiatuko da bere erantzukizuna
mugatzen jarduera ekonomikoa ez bere izen propioan baizik eta sozietate baten
izenean ustiatuz. Horretarako legegileak onartzen dio sozietate bat eratzea
nahiz eta bazkide bakarra izan (anonimoa edo erantzukizun mugatukoa).

Kontratuz kanpoko erantzukizunaren objetibazioak arrisku bat sortu duen
enpresaria “zigortzen” du kaltea jasan duen pertsona babestuz. Kode zibilean
jasotzen den eraentza kontsumitzaileen babeserako eraentzarekin osatu behar da
gai honetan; hemen ikusten ditugu bereziki erantzukizun objetiboa ezartzen
duten arauak.

Honela 1/2007 legean, kontsumitzaile eta erabiltzaileen babeserako legean, 135
e.o. artikuloetan fabrikatzaileen erantzukizun objetiboa jasotzen da
ekoiztutako produktu akastunak sorturiko kalteengatik.

Lege honen 147. artikuloak frogaren zama aldatzen du: kontsumitzaile eta
erabiltzailei eragindako kalte eta galeren erantzule izango dira zerbitzu-
emaileak, non eta ez duten frogatzen bete dituztela erregelamenduz ezarritako
eskakizunak eta betekizunak eta zerbitzuaren izaerak eskatzen dituen gainerako
ardura eta artak.

148. artikuloak beste objetibazio supostu bat jasotzen du: zerbitzuak behar
bezala erabiltzean gertaturiko kalteengatik erantzun egin beharko da, baldin
eta ondasun edo zerbitzuok, bere izaeragatik edo erregelamenduz hala ezarria
delako, behartuta baldin badaude era objetiboan neurtutako erginkortasun- edo
segurtasun-maila bat bermatzera, eta kalitate-kontrol tekniko, profesional edo
sistematikoak pasatzera, kontsumitzaile edo erabiltzailearengana behar bezelako
egoeran iristeko (zerbitzu sanitarioak, etxetresna elektrikoen, igigailuen eta
ibilgailu motordunen konponketa- eta mantentze-lanak, etxebizitzak birgaitu eta
konpontzeko zerbitzuak, gasa eta elektrizitatez instalatzeko, berrikusteko edo
antzeko zerbitzuak eta garraiobideei buruzkoak, barneratzen dira, besteak
beste, zerbitzu hauetan).

Jurisprudentzia aberats bat dugu gai hauetan. Kontsulta daitezke, beste askoren
artean, Auzitegi Gorenaren hurrengo epaiak: 2011ko abenduak 20koa, 2012ko
ekainak 6koa, 2008ko apirilak 30ekoa, 2007ko otsailak 19koa edo 2003ko otsailak
21ekoa.



   1. PERTSONA EZKONDUA MERKATARITZAKO JARDUERAN.

4.1. Merkatariaren erantzukizuna.

Esan dugu merkatariak (ekintzaileen legean jasotzen den salbuespenarekin) bere
ondare osoarekin erantzuten duela hirugarren aurrean (erantzukizun kontraktuala
eta kontratuz kanpokoa), ezin dituelarik bere ondare pertsonala eta enpresarena
banandu (ez bada sozietate baten eraketaren bidez). Merkatari pertsona fisikoa
ezkonduta dagoenean honek eragina izan dezake familiaren ondarean.

Kode zibilak hiru eredu jasotzen ditu ezkontideen arteko harreman ekonomikoak
antolatu ahal izateko: ondasunen banantze eraentza (1435 e.o. artk.),
partaidetzako eraentza (1411 e.o. artk) eta irabazitako ondasunen eraentza
(1344 e.o. artk.). Lehenengo bietan ezkontide bakoitzak bere ondasun propioak
besterentzen, zamatzen, kudeatzen edo behartzen ditu; ez dago ondasun komunik.
Beraz merkatariak bere ondare oso horrekin erantzungo du. Gero ezkontide
bakoitzak parte hartu behar du familiak dituen gastuen ordainketan.

Hirugarren eraentzan aldiz (izaera ordeztailea duena), hiru ondasun multzo
sortzen dira: ezkontide bakoitzarena (KZ 1346. art.) eta komunean dutena (KZ
1347. art.). Hemen planteatzen da, merkatari ezkonduaren kasuan, zer
ondasunekin erantzun behar denaren galdera. Argi dago merkatari den ezkontideak
bere ondare osoarekin erantzungo duela, baina zer gertatzen da beste bi ondare
multzo horiekin? Interes gatazka bat ikus dezakegu, familiaren interesa dugu
alde batetik eta merkatarien hartzekodunena bestetik. Galderaren erantzuna
merkataritza kodean aurkitzen dugu 6. e.o. artikuloetan.

M.K. 12. artikuloan kapitulazioen (ezkontzako itunen) lehentasuna aurrikusten
da, hau da ezkontideek erabaki dezakete, aipaturiko eredu horietatik kanpo,
nola antolatu beraien arteko harreman ekonomikoa. Kapitulazioak inskribatu
beharko dira bai merkataritzako erregistroan, bai erregistro zibilean,
hirugarrenei aurkajargarriak izateko (MK 21. art.).

Kapitulazioen ezean kodean 6. e.o. artikuloetan jasotzen den eraentza
aplikatuko da.

M.K. 6. artikuloaren arabera pertsona ezkonduak merkataritzan badihardu,
merkataritzako jarduera horren ondorioei lotzen zaizkie ezkontide horren
ondasun propioak eta jarduera horren bidez lortutakoak (hau obligaziozko arau
bezala ulertzen da,ius cogens,ezin da, beraz, kapitulazioen bitartez derogatu).
Gainerako ondasun komun edo erkideak jarduera horren ondorioei lotzeko,
beharrezkoa da ezkontide biek horren gaineko adostasuna ematea.

Artikulo honek interpretazio desberdinak izan ditu doktrinan. Jardueraren bidez
lortutako ondasunak zeintzuk diren finkatzerakoan bi planteamendu egiten dira:
ondasun horiek enpresari lotuta geratzen direnak dira (enpresaren aktiboa) edo
enpresak izandako irabaziekin lortutako guztiak dira (nahiz eta enpresaren
eremutik atera, adibidez familiarentzako erositako apartamentua Pirineoetan).
Azken interpretazio honek beste arazo bat dakar: nork frogatu behar du ondasun
erkideen jatorria, hartzekodunak edo merkatariaren ezkontideak? Berriro bi
erantzun desberdin aurkitzen ditugu doktrinan: batzuentzat hartzekodunak du
frogaren zama (Vicent Chuliá) beste batzuentzat ezkontideak (Garcia Villaverde,
Eizaguirre)2.

Lotuta geratzen dira baita beste ondasun erkideak merkatariaren ezkontideak ez
badu oposiziorik aurkezten. Kodearen 7 eta 8. artikuloetan 6.ak eskatzen duen
ezkontidearen baimenaren presuntzioak jasotzen dira: ondasun erkide horiek
jardueraren ondorioei lotzeko behar den baimena ematen dela ulertuko da
ezkontideak merkataritzako jardueren berri izan, eta horien aurka esanbidez
jotzen ez duenean (7.art.); eta ezkontide bat merkataritzan aritu eta jarduera
horri ekiten badio, beste ezkontidearen aurkajartzerik gabe (8.art.).

Ezkontideak gainontzeko ondasun erkide horiekin erantzuteari uko egin
diezaioke, horretarako bere desadostasuna eskritura publikoan jasoz eta
merkataritzako erregistroan inskribatuz (MK 11.art.). Dena den inskripzio hori
ez da eratzailea, deklaratzailea baizik, hau da, hirugarrenek borondate horren
berri badute ezin izango dute beraien kreditua ondasun erkide hauekin asetu.

Aldiz merkatariaren ezkontidearen ondasun pribatiboak lotzeko, honen
esanbidezko adostasuna behar da (MK 9.art.). Berriro ere inskripzioa behar
izango da baina publizitate materialaren efektuetarako (ikus 4. Ikasgaia).


4.2. Enpresaren kudeaketa eta xedapenaren eraentza

Edozein eraentza ekonomikok ondareari buruzko hiru ahalmen eraentzen ditu:
   1. ondasunak besterentze eta zamatzekoa; 2) kudeatzekoa; eta 3) sortutako
      zorrei erantzuteko lotzeko edo behartzekoa.

1981ean Kode Zibila errreformatu zen ezkontideen berdintasuna jasotzeko eta,
honela, senarraren garaitasunaren tradizioari amaiera emateko. Honela, 1375.
artikuloaren arabera irabazpidezko ondasunen kudeaketa eta xedapena bi
ezkontideei dagokie batera.

Baina Merkataritzako Kodeak aipatu dugun 6.artikuloan badirudi merkataritzako
jardueratik eratorritako ondasunen besterentzea eta zamatzea merkatariaren esku
uzten dituela:“En caso de ejercicio del comercio por persona casada, quedarán
obligados a las resultas del mismo los bienes propios del cónyuge que lo ejerza
y los adquiridos por esas resultas,pudiendo_enajenar_e_hipotecar_los_unos_y_los
otros”.Honela, M.K.ko 6.art. KZ.eko 1375.artikuloaren salbuespen bat litzake
(beste batzuekin batera, K.Zeko 1381, 1382, e.a.). Hau da doktrinaren zati
batek egiten duen interpretazioa (Rojo, Eizaguirre).

Interpretazio honek baditu bere oztopoak3. MK.ko 6.art. 1975ko erreforma baten
fruitua da. Momentu horretan berdintasunaren printzipioa ez da oraindik
ordenamendu juridikoaren printzipio bat (senarrak zuen ezkontzaren zuzendaritza
eta ondasun erkideen kudeaketa eta disposizioa); azken hau Kode Zibilaren
1981ko erreformarekin jasotzen da ezkontideen harremanak antolatzeko. Beraz
ulertu daiteke K.Z.eko 1375.artikuloak M.K.ko 6.artikuloa derogatu duela.
Bestalde K.Z.aren 1365.artikuloak erantzukizuna arautzerakoan ezkontideetatik
bat merkataria bada, Merkataritza Kodean xedatutakoa beteko dela dio. Hau da,
erantzukizuna arautzerakoan aipatzen da salbuespen bezala zuzenbide berezia,
baina ez beste ahalmenak arautzerakoan (ahaztu egin da legegilea?).

Lehenengo interpretazioarekin merkataritzatik badatoz familiaren sarrera
ekonomiko guztiak kode zibilean jasotzen den berdintasuna irabazpidezko
eraentzaren kasuan eduki gabe geratzen da. Zaila da horrelako interpretazio bat
onartzea, merkataritza trafikoaren azkartasunak eskatzen badu ere.

1
Ikus VICENT CHULIA,Introducción al Derecho MercantilI, 2012, 172.
2
 Ikus EIZAGUIRRE, Derecho Mercantil, 2008, 199; VICENT CHULIÁ, 197.
3
 Ikus VICENT CHULIÁ, 195.
