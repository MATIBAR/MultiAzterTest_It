










MERKATARITZAKO ERREGISTROA



   1. FUNTSEZKO NOZIOAK

Legegileak merkatariei hainbat egitateei buruzko informazioa emateko obligazioa
ezartzen die trafiko ekonomikoaren segurtasuna bermatzeko. Informazioa hau
Merkataritzako Erregistroaren bitartez zabaltzen da, publikoa da eta legezko
publizitatea deritzo. Argitaratu behar den informazioak merkatariaren
erantzukizunaren eremuan eragina du eta horrexagatik da garrantzitsua
trafikoarentzat eta merkatariarekin harremanak dituzten hirugarrenentzat.

Gaurko Erregistroaren aurrekin historikoa Erdi Aroko merkatari korporazioen
matrikulan aurkitzen dugu. Barneko efektu soilak duen erregistro horren
informazioa XV. mendean kanpora zabaltzen da hirugarrenak ezagutu dezaten eta
hortik aurrera bere eboluzio historikoan hedapen bikoitz bat eman da. Alde
batetik ematen duen informazioa zabaldu egin da, eta bestetik datu bat
inskribatzeak edo ez inskribatzeak ondorio juridikoak izango ditu. Azken hau da
gero ikusiko duguna publizitate materialaren printzipioa aztertzerakoan.

Sainz de Andinoren kodean jasotzen da jada Merkataritzako Erregistroaren
eraentza eta gaur Merkataritzako Kodean eta 1996ko Merkataritzako
Erregistroaren Erregelamenduan aurkitzen dugu.

Merkataritzako Erregistroak funtzio desberdinak betetzen ditu. Lehenengoa, eta
garrantzitsuena, aipatu dugun legezko publizitatearena: merkatarien
erantzukizunean esanahia izan dezaketen egitateen informazioa ematea
trafikoari. Baina horretaz gain Erregistroak merkatariei buruzko informazio
finantzieroa ere ematen du: kapitalezko sozietateen eta sozietate taldeen
urteko kontuak gordailuan utzi behar dira Erregistroan sei urtetan edonorrek
kontsultatu ditzan (MK 16.II art.). Kontabilitate liburuen legalizazioa ere
Merkataritzako Erregistroari dagokio (MK 16.II art.). Eta azkenik, hainbat
kasutan, aditu independienteen eta kontu ikuskarien izendapena lege desberdinek
erregistratzaileen eskuetan uzten dute; adibidez sozietate anonimoaren ez
diruzko ekarpenen balorazioa egiteko (KSL 67 art.), edo sozietaten fusioen
kasuetan (MEE 338 e.o. artk.).

Espainiako Erregistroak inskripzioaren sistema jarraitzen du, hau da,
Erregistrora eramaten den informazioa erregistratzaileak kalifikatu ondoren
(kontrolatu ondoren) inskribatu egiten da eta inskribatutakoari ondorio
juridikoak lotzen zaizkio: informazioa zuzentzen ez den bitartean ontzat emango
da eta, bai merkataria bai hirugarrenak, informazio horretara lotuta geratuko
dira (publizitate materiala).

Beste sistema “fitxeroarena“ da; hau da, informazioa kontsultarako Erregistroan
uzten da, baina ez dago aurretiazko kontrolik eta horregatik ezta gorago aipatu
dugun ondorio juridikorik.

   1. MERKATARITZAKO ERREGISTROAREN ANTOLAKETA.

         1. Antolaketa

Merkataritzako Erregistroa Lurraldetako Erregistroek eta Merkataritzako
Erregistro Zentralak osatzen dute. Lehenengoen kasuan bat dago probintzia
bakoitzeko, salbuespen batzuekin1. Madrilen kokatzen den Erregistro Zentralak
beste Erregistroetan inskribatutakoaren laburpena jasotzen du eta argitaratu
BORMEren bitartez (Boletín Oficial del Registro Mercantil).

Erregistro guztiak Justizia Ministeritzaren menpean daude eta Erregistro eta
Notaritzaren Zuzendaritza Orokorrak (DGRN Dirección General de los Registros y
del Notariado) du Erregistroari lotutako gai guztiei buruzko ardura (MEE 1
art.) .

         1. Inskripzioa eta argitalpena

Merkataritzako Erregistroa pertsona erregistro bezala antolatzen da, oinarri
subjetiboa du; inskribatzen den merkatari bakoitzak, beraz, bere orri
pertsonala du. 1989an egindako erreformak subjektu inskribagarrien zerrenda
zabaldu egin zuen, errepikapenak eta gurutzadurak utziz. MKko 16. I artikuloak
finkatzen ditu subjektu inskribagarri hauek, jasotzen den zerrenda itxia
delarik2. Inskribagarriak dira:
    * enpresari/merkatari indibidualak
    * merkataritzako sozietateak
    * kreditu eta aseguru entitateak, eta elkar bermezko sozietateak
    * inbertsio kolektiboko instituzioak eta pentsio fondoak
    * interes ekonomikodun batzeak
    * sozietate zibil profesionalak
    * beste edozein pertsona fisiko edo juridiko, lege batek horrela dionean

Kodeak 22. artikuloan jasotzen du zein den subjektu hauei buruzko
inskribagarria den informazioa, berriro ere zerrenda itxi baten bitartez
(numerus claususprintzipioa).

Inskripzioa erregutza printzipioa jarraituz egiten da, hots, interesadunak
eskatu behar du. Erregistratzaileak, esan dugun bezala, kalifikatu egin behar
du ematen zaion dokumentua inskripzioa egin aurretik. Hiru dira aztertu behar
dituen arazoak: dokumentuen kanpo formen legezkotasuna, dokumentua egiletsi edo
sinatzen duten pertsonen gaitasuna nahiz legitimazioa eta dokumentuaren edukiak
duen baliozkotasuna, dokumentuak zein Erregistroko idazpenek ondorioztatzen
dutenaren arabera (MK 18.2 art., MEE 6 art.).

Hau dena aztertu ondoren erregistratzaileak erabakiko du inskripzioa egiten
duen, esekita uzten duen konpondu daiteken akatsak dituelako edo uko eginten
dion akatsak konpon ezinak direlako (MEE 62 art.).

Tituluak inskripzioa oztopatzen duen akatsen bat duela dioen kalifikazioaren
kontra interesdunek gobernu-errekurtsoa jar dezakete (MEE 66 art.).
Erregistratzailearen erabakiaren aurka Erregistro eta Notaritzaren Zuzendaritza
Orokorrera zuzendu beharko du bere helegitea (MEE 71. art.). Bai
erregistratzailearen erabakiak, bai Zuzendaritza Orokorrarenak helegigarriak
dira jurisdikzio zibilean (LH 328.2 art.).

Inskribatutako egintzak argitaratu egiten dira BORME aldizkarian (MEE 421
art.), baina ez osorik, oinarrizko datuak jasotzen dira bakarrik argitalpen
horretan (ikus MEE 386 e.o. artk.). Honek arazoak ekar ditzake ikusiko dugun
publizitate materialaren eremuan. Doktrinaren gehiengoak uste du aurkajargarria
den informazioa inskribatutakoa dela eta ez bakarrik argitaratutakoa;
argitalpenak hirugarrenei inskripzio bat egin delakoaren “abisua” emango lieke.

         1. Idazpen motak

Idazpen (asientos) hitzarekin erregistroaren liburuetan jasotzen den informazio
mota desberdinak adierazten dira. Bost dira idazpen motak (MEE 33 art.):

    * aurkezte idazpena: inskribatu nahi den dokumentu baten sarrera jasotzen
      du ( (MEE 42 art.)
    * inskripzioa: behin kalifikazioa egin ondoren, inskribagarria den
      egintzari buruzko informazio osoa jasotzen duen idazpena da.
    * prebentziozko oharpena: inskripzio batean jasotako informazioa ebazpen
      edo epai baten zai dagoela adierazten du (MEE 115, 157 artk.)
    * ezeztapena (cancelación): idazpen baten iraupenari amaiera ematen dio
      (ad. Sozietate baten iraungipena, MEE 247 art.)
    * albo-oharra: inskribatutako informazioari buruzko datu desberdinak
      jasotzen ditu (ad. MEE 238 I 1 art., sozietateen desegitea epearen
      ailegatzeagatik).



         1. Inskripzioaren eraginkortasuna

Orokorrean inskripzioak ez dio ezer gehitzen inskribatutako egintzari
eraginkortasun juridikoaren ikuspegitik begiratuz. Hau da, faktore baten
kargutik kentzeak eraginkortasun osoa izango du merkatariak faktoreari
jakinarazten dionetik (KZ 1735 art.), edo administratzaile baten izendapenak
balio osoa du egiten denetik, inskripzioari itxoin gabe. Inskripzioaren eragina
deklaratzailea da eta ondorioak ditu hirugarrenen ikuspegitik (publizitate
materiala, MK 21. art.), baina harremaren alderdien artean (merkataria/
faktorea, administratzailea /sozietatea) inskripzioa ez da beharrrezkoa
inskribatutakoak balio ezan dezan.

Baina arau orokor honek baditu salbuespenak: kapitalezko sozietateen eratzeak
inskripzioa galdatzen du, inskripzioa gabe ez dago kapitalezko sozietaterik
(KSL 20, 33 artk.).

Bestalde kodeak dio inskripzioak ez dituela egintzak izan ditzaken akatsak
baliozkotzen (MK 20. 2 art.).


   1. ERREGISTROKO PUBLIZITATEAREN PRINTZIPIO OROKORRAK

Erregistroaren funtzionamendua eta inskribatutakoaren eragina printzipio orokor
batzuen bitartez azaldu ditzakegu.

         1. Inskribatzeko_beharra: Merkataritzako Erregistroak bere funtzioa
            bete dezan inskribagarriak diren egintzen inskripzioa
            derrigorrezkoa da. Hau ez dugu, baina, nahastu behar inskripzioa
            eratzailearekin, esan dugu inskripzioa orokorrean dekalaratzailea
            dela (MK19 II art.)
Salbuespena merkatari pertsona fisikoaren inskripzioan dugu, hau borondatezkoa
da. Baina inskribatzen ez den merkatariak ezingo du interesatzen zaion
informaziorik inskribatu, eta ezingo da, beraz, aurkajargarritasunaz baliotu
hirugarrenen aurrean (MK 19 I art.).

         1. Dokumentu_publikoaren_beharra(MK 18. I art.): inskripzioa egin ahal
            izateko dokumentu publiko bat aurkeztu behar da Erregistroan.
            Salbuespenak legez jaso beharko dira.

         1. Erregutze_printzipioa(MK 18 II art.): inskripzioa interesadunaren
            eskariari jarraituz egin daiteke soilik. Salbuespen kasu gutxi
            batzuetan bakarrik egin ditzake Erregistratzaileak ofizioz albo-
            oharrak edo ezeztatze idazpenak.
         1. Legezkotasun_printzipioa(MK 18 II art.). Dokumentu bat aurkezten
            denean Erregistroan inskribatzeko erregistratzaileak kalifikazio
            bat egiten du hiru puntu aztertuz: dokumentuen kanpo formen
            legezkotasuna, dokumentua egiletsi edo sinatzen duten pertsonen
            gaitasuna nahiz legitimazioa eta dokumentuaren edukiak duen
            baliozkotasuna, dokumentuak zein Erregistroko idazpenek
            ondorioztatzen dutenaren arabera.


         1. Publizitate_formala(MK 23. art.): Erregistroan jasotzen den
            informazioa publikoa da, edozeinek eska ditzake ohar informatiboak
            edo zihurtagiriak. Horretaz gain BORMEren bitartez argitaratzen da
            inskribatutako guztiaren informazioaren laburpena.

         1. Zehaztasunaren_printzipioa(MK 20.1 art.): Erregistroaren edukiak
            zehaztasunaren eta baliozkotasunaren presuntzioa du, eta ondorio
            juridikoak sortuko ditu adierazpen judizial batek (inskribatua izan
            beharko denak) bere zehaztasunik eza edo deuseztapena deklaratzen
            ez duen bitartean. Presuntzio hauiuris tantumpresuntzio bat da eta
            erregistratzailearen kalifikazio funtzioan oinarritzen da.

         1. Fede_publikoaren_printzipioa(MK 20. 2. II art.): zehaztasunik eza
            edo desuseztasunaren deklarazioek ez diete kalterik egingo fede
            oneko hirugarrenen eskubideei (beraz aurreko printzipioaren
            presuntzioa hirugarren interesadunen ikuspegitikiuris et de
            iurebihurtzen da).

         1. Publizitate_materiala(MK 20.2, 21 artk.): hurrengo puntuan
            aztertuko dugu.

         1. Lehentasunaren_eta_aurretiazko_inskripzioaren_printzipioak(MEE 10,
            11 artk): ezingo da titulurik inskribatu baldin eta inskribatutako
            tituluen kontrakoa edo horiekin bateraezina bada. Bestalde,
            inskribatu beharreko subjektuari buruzko egintzak edo kontratuak
            inskribatzeko, nahitaezkoa da aurretiaz subjektua bera inskribatuta
            egotea, eta aurretiaz egiletsitako egintza edo kontratu batzuk
            aldatzeko edo iraungitzeko, beste egintza edo kontratu batzuk egin
            badira, azken horiek inskribatu ahal izateko aurretiezkoak ere
            inskribatuta egon behar dira (pentsa, adibidez, faktore baten
            kargutik kentzearen inskripzioa).


   1. PUBLIZITATE MATERIALA

Merkataritzako Erregistroaren funtzio juridiko garrantzitsuena publizitatearen
ondorio juridikoen bitartez gauzatzen da. Publizitate honen bitartez bi
alderdiren artean sortutako harremanak eragina du hirugarrenengan (KZ 1257 I
artikuloaninter partesarrezagutzen den kontratuen eraginkortasunaren
salbuespena litzake). Eragin hori ematen delako Erregistroak hirugarrenen alde
egiten du, hauek erregistroan duten konfidantza babestuz.

Printzipio honen bitartez trafikoa babesten da, inskribatutakoaren omisioak edo
zehaztasunik ezak inskripzioa egiteko obligazioa dutenak kaltetzen dituelako.
Eta bestalde beraiei buruzko informazioa argitaratzeko obligazioa betetzen
dituzten merkatariak ere babesten ditu, hauek erabili dezaketelako
argitaratutako informazio hori hirugarrenen aurrean. Hirugarrenek ezingo dute
argudiatu ez zutela erregistroak jasotako informazioa ezagutzen.

Publizitate materialaren printzipioa hiru ikuspegitik aztertu behar da:

         1. Aurkajargarritasuna (oponibilidad): MK 21 art.

Kodeak dio bere 21. artikuloan inskribatu beharreko egintzak Merkataritzako
Erregistroaren Aldizkari Ofizialen argitaratu ondoren hirugarrenei
aurkajargarriak izango direla, hau da, hirugarren hauek ezingo dute esan ez
zutela inskribatutako informazioa ezagutzen.

Adibidez, merkatariaren ezkontideak, komunean dituzten ondasunak merkataritzako
jardueratik kanpo uzteko borondatea inskribatu duenean, merkatariaren
hartzekodun bat ezingo da saiatu horiek erabiltzen bere kreditua asetzeko,
Merkataritzako Erregistroan jaso den aldaketaren berri ez zuela argudiatuz.

Aurkajargarritasunak baditu bi salbuespen garrantzitsu:

    * 21.2 artikuloa: eragiketak egiten badira argitalpena egin eta hurrengo
      hamabost egunetan, inskribatu eta argitaratutako egintza horiek ezin dira
      hirugarrenei aurka jarri, hirugarrenek frogatzen badute ez zutela
      aukerarik izan egintza horiek ezagutzeko (pentsa, adibidez, kargutik
      kendu den faktore batek egindako kontratu batean).
    * Itxura juridikoaren doktrinaren aplikazioa (apariencia jurídica):
      desadostasun bat dagoenean inskribatutakoaren informazioaren eta
      inskribatzaileak berak, bere portaerarekin, adieraztera ematen duen
      informazioaren artean, hirugarrenak azken honetan izan duen konfidantza
      babestuko da eta erregistroak jasotzen duena ez zaio aurka jarriko. Honen
      adibide argiak ikusi ditzakegu Duralfe (AG 1989.11. 24ko epaia) eta
      Mimosa Park (AG 1999. 03. 18ko epaia) kasuetan.
Itxura juridikoaren doktrina aplikatu ahal izateko lau ukanbehar bete behar
dira:
    * hirugarrenarengan konfidantza sortzen duen egoera bat
    * egoera hori egozgarria izan behar zaio merkatariari (inskribatzeko
      obligazioa duenari)
    * hirugarrena fede onekoa izan behar da (ez du ezagutzen Erregistroan
      jasotzen den informazioa; fede ona presumitu egiten da -21.IV art-,
      beraz, merkatariak frogatu beharko luke hirugarrenak ezagutzen zuela
      informazioa hori)
    * babesa merezi duen hirugarrenaren egintza bat (gehienetan kontratu bat
      izango da) egon behar da


         1. Ezezko publizitatea(publicidad negativa): MK 21 art.

21. artikuloak dio argitaratu ondorenbakarrikizango dela aurkajargarria
inskribatutako informazioa, beraz, inskribagarria izanik, inskribatzen eta
argitaratzen ez den informazioa ezingo dio merkatariak hirugarren bati aurka
jarri. Errealitatean aldaketa bat eman bada (adibidez, sozietate kolektibo
baten bazkide batek sozietatea utzi egin du), baina hori ez bada argitaratzen,
hirugarrenek aldaketarik egon ez balitz bezala jardun dezakete (adibidez,
bazkide hori sozietatearen hartzekodunek erantzukizuna eskatu diezaiokete).

Dena den, ezezko publizitatea hirugarrena babesteko pentsatua dagoenez, ez da
beharrezkoa erregistroan jasotzen den informazioa nagusitzea, hirugarrenak beti
aukeratu dezake egiazko egoera, komenigarriagoa bazaio. Aukera izango du,
beraz, egoera erreala edo erregistrotik indorioztatzen dena kontutan izateko,
bere interesak babesterakoan3.


         1. Baiezko publizitatea(publicidad positiva): MK 20.2, 21.3 artk.

Azkenik aztertu behar dira egoerak non Erregistroak informazio akastuna
jasotzen duen edo non, nahiz eta informazioa ondo inskribatua egon,
argitaratzerakoan akatsak eman diren4.

Kasu hauetan kodeak aukera ematen dio hirugarrenari komenigarriago zaion
informazioa erabiltzeko: argitalpenaren edukiaren eta inskripzioaren edukiaren
artean kontraesanen bat badago, fede oneko hirugarrenek argitalpenaz balia
daitezke, hori beraien onurarako bada. Merkatariak erantzukizuna eska diezaioke
kontraesana sortu duenari.


1
Ceuta, Melilla, Eivissa, Mahón, Puerto de Arrecife, Puerto del Rosario, Santa
Cruz de la Palma, San Sebastián de la Gomera eta Valverde hiriek ere badute
beraien Erregistroa.
2
Ikus DE EIZAGUIRRE,Derecho Mercantil, 2008, 224.
3
 Ikus, DE EIZAGUIRRE, 239.
4
 Ikus, DE EIZAGUIRRE, 242.

