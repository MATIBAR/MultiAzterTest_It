









KONTABILITATEA


   1. SARRERA

Merkatariaren estatutoaren barnean kodeak kontabilitatea eramateko obligazioa
jasotzen du. MK 25. artikuloaren arabera, enpresari orok kontabilitate
antolatua eta bere merkataritzako jarduerei egokitua eraman behar du,
eragiketen jarraipen kronologikoa egin ahal izateko; periodikoki balantze nahiz
inbentarioak ere egin beharko ditu1.

Obligazio honen ez betetzeak ondorio larriak izan ditzake enpresarientzat. Alde
batetik enpresa konkurtso egoeran erortzen bada, konkurtso hori errudun bezala
kalifikatu daiteke (Lkon 164.2 art.2), eta horrek enpresariaren edo
administratzaileen desgaikuntza ekar dezake (165.3 Lkon.3). Beste alde batetik
delitu desberdinak tipifikatzen dira kode penalean arazo honen inguruan:
290.artikuloan delitu sozietarioen artean jasotzen da urteko kontuen edo
erakundearen egoera juridikoa zein ekonomikoa agertu behar duten bestelako
dokumentuen faltsutzea; 310. artikuloan jarduera eta ekonomia-ekitaldi
berberari buruzko kontabilitate ezberdinak eramatea edo kontabilitateak
enpresaren benetako egoera ezkutatzea edo beste bat delako itxura ematea,
liburuetan negozioen, egintzen edo eragiketen anotazioak ez egitea; benetakoak
ez diren zenbakiekin egitea eta gezurrezko anotazioak egitea zigortzen dira.

Kontabilitatea merkatariaren interesean burututako jarduera bezala sortzen da
eta kontularien teknika bezala garatu. Bere eboluzio historikoan bere bitartez
babesten diren interesen hedapen bat ikus dezakegu eta, aldi berean, arau
teknikoen juridifikazio prozesu bat. Kontabilitate arauak arau tekniko bezala
jaiotzen badira ere, gaur egun legezko arauak dira, merkatariak derrigorrez
bete behar dituenak.

Kontabilitatearen funtzioa informazioa ematea da, jarduera ekonomikoaren egoera
eta garapenari buruzkoa. Esan dugun bezala merkataria da lehenengo interesatua
informazio hori izaten, horrela bere negozioaren eboluzioaren berri lortzen
duelako. Baina ez da interesdun bakarra. Enpresariarekin harreman ekonomikoak
dituzten guztiei ere interesatzen zaie bere egoera ezagutzea: langileei,
hartzekodunei, gestioan parte hartzen ez duten bazkideei, inbertsiogileei, e.a.
Azkenik Estatuari eta zergak kudeatzen dituen edozein administraziori ere
beharrezkoa zaio informazio hori edukitzea, irabazien zati bat eskuratzeko
eskubidea izango dutelako.

Informazioa emateko funtzioarekin batera beste funtzio bat ere badu
kontabilitateak: kontrolaren beharra sortzen du merkatariarengan. Kodeak
mugimendu guztiei buruzko idazpena egiteko obligazioa ezartzen dio (25.art.)
eta dokumentazio eta frogagiri guztiak gordetzekoa (30.art.).


   1. ITURRIAK

Merkataritzako kontabilitateari buruzko arauak merkataritzako kodean (25-
49.art.) eta kapitalezko sozietateen legean (253-261. art.) aurkitzen ditugu.
1829.ko kodeak jasotzen zuen kontabilitatea eramateko obligazioa baina bereziki
bere alde formaletaz arduratzen zen (eraman beharreko liburuetaz). 1973an
1885eko kodearen lehenengo erreforma garrantzitsua egiten da kontabilitatearen
kontrol materialaren kezka jasoz. Ez da nahikoa liburu zehatz batzuk eramatea;
bertan jasotzen den informazioaren bitartez enpresaren egoera finantzieroaren
errealitatea ezagutu beharko litzake eta horretarako lehenengo balorazio araua
jasotzen da, baita kontabilitate hori adituen bitartez ikuskatzeko aukera ere.

Baina indarrean dagoen sistema 1989an jasotzen da merkataritzako kodean
europear zuzenbidea barneratuz. Hiru dira momentu horretan onartuak zeuden
zuzentarauak: IV.a kapitalezko sozietaten urteko kontuei buruzkoa, VII.a, kontu
bateratuei buruzkoa eta VIII.a, kontu ikuskaritzari buruzkoa. Zuzenbide honen
harrera merkataritzako kodea eta sozietate anonimoaen legea erreformatuz, eta
kontu ikuskaritzari buruzko legea (19/1988, uztailak 12koa) onetsiz gauzatzen
da. Arau hauen bitartez europar zuzenbidean funtsezkoa zen printzipio bat
jasoko da espainiako zuzenbide kontablean: irudi zintzoaren printzipioa (true
and fair view). Kontabilitatearen egiazkotasunaren beharra azpimarratzen da.

2007an egin da azken erreforma garrantzitsua kontabilitatearen eraentzan,
berriro ere europar zuzenbideari jarraituz. Aldaketa azpimarragarriak eman dira
azken hamarkadan zuzenbide honetan ekonomiaren globalizazio edo
mundializazioari erantzun egokiena eman nahiean, edo gutxienez enpresa
multinazionalen beharrei erantzun egokiena eman nahiean. Enpresa hauek merkatu
desberdinetan parte hartzen dute eta sistema kontable desberdinekin jokatu
behar dute beraien kontabilitatea aurkezterakoan. Honek kostuak handitzen ditu
eta informazio asimetrikoa sortzen du. Arazo honi konponbide bat emateko
europar zuzenbidea EEBBetako sistemara hurbiltzen joan da (US GAAPetara
–General Accepted Accounting Principles).

Hurbilketa hau IAS/NICen (International Account Standards/Normas
Internacionales de Contabilidad) bitartez egin da, gaur IFRS/NIIF
(International Financial Reporting Standards / Normas Internacionales de
Información Financiera) bezala ezagutzen direnak. Arau hauek nazioarteko
erakunde pribatu batek argitaretzan ditu, IASBek (International Accounting
Standards Board). Adituek osatzen dute erakunde hau eta lortu nahi dutena
praktika kontablea zuzendu eta estatuen araudia aldatzea da.

Europar batasunak, bere tradizio kontablea alde batera utziz, neurri batean
gutxienez, arau horiek jaso ditu zuzentarau eta erregelamendu desberdinetan.
Hauen artean 1606/2002 Erregelamenduak burtsan kotizatzen duten sozietateen
urteko kontu bateratuen aurkezpena NICak aplikatuz egin beharko dela agintzen
du. Urte bat beranduago, 1725/2003 Erregelamenduak orduan onartuak zeuden 41
NICak baliozkotzen ditu. Lehenago 65/2001 Zuzentarauak IV.na eta VII.a aldatzen
ditu “arrazoizko balioaren” printzipioa jasotzeko (fair value).

Merkataritzako kodearen 2007ko erreforma aldaketa hauek jarraituz egin da,
baina kontabilitate printzipio berriak ez dira bakarrik burtsan kotizatzen
duten sozietateen kasuan aplikatuko orokorrean baizik.

Aipaturiko legeetaz gain 2007ko Kontabilitate Plan Orokorra (1514/2007 ED -
2008an indarrean sartzen dena) eta PYMEentzako Plan Orokorra (1515/2007 ED)
kontutan izan behar ditugu kontabilitatearen eraentzaren iturrien artean.

Garrantzitsuak dira baita ICACen (Instituto de Contabilidad y Auditoria de
Cuentas) ebazpenak. Ekonomia Ministeritzaren barnean kokatzen den eta izaera
administratiboko erakunde autonomoa dugu erregelamentuzko izaera duten
ebazpenak ematen dituena, arau kontableak osatu eta interpretatzeko.


   1. KONTABILITATE FORMALA: MERKATARITZAKO LIBURUAK

Kontabilitatearen eraentzan tradizioz bi ikuspegi aztertu dira. Alde batetik
kontabilitate formala bezala ezagutzen dena. Zer liburu eraman behar dituen
enpresariak, nola eraman behar dituen eta zer balio duten liburu horiek froga
bezala esango digun kontabilitatearen eraentzaren zatia da hau. Beste alde
batetik kontabilitate materiala izango genuke. Hau negozioaren emaitzaren
kalkuluaz arduratzen da; horretarako zer eraman behar den balantzera eta nola
baloratu behar den bertan jasotzen dena esango digu.

Merkataritzako kodearen 25. artikuloak dioenez enpresariak alde batetik
jarduerari buruzko mugimendu guztiak jaso behar ditu, xehetasunez (eragiketen
jarraipen kronologikoa egin ahal izateko), eta bestetik emaitzen berri eman
behar du (balantze nahiz inbentarioak egin behar ditu).

Baina ez da nahikoa kontabilitatea eramatea mugimenduak jasoz eta balantzeak
eginez. Jasotzen dena egia izan behar da. MK aren 29.I artikuloan jasotzen da
partzialki eskakizun hau. Kontabilitate faltsuaren onartezintasuna 34 II
artikuloan ere ikus dezakegu.


         1. Nahitaezko eta nahibadako liburuak.

Mkaren 25. artikuloak bi liburu galdatzen ditu: Inbentarioen eta Urteko Kontuen
Liburua (LICA) eta Egunerokoa.

Lehenengoa hasierako balantze xehearekin irekiko da eta gutxienez hiru
hilabetetik behin egiaztatze balantzeak jasoko ditu; horretaz gain ekitaldiaren
itxierako inbentarioa eta urteko kontuak berridatziko dira (MK 28.1 art.).

Inbentarioa elementu patrimonial guztien eta zorren zerrenda xehea da, elementu
guzti horiek baloratuak daudelarik. Ez du kontzeptu orokorrik jasotzen,
balantzearekin gertatzen den bezala. Ondasun edo kreditu bakoitza
identifikatzen du bere balioarekin.

Urteko kontuak bost dokumentu desberdinek osatzen dituzte: balantzea, irabazi-
galeren kontua, ondare netoan emandako aldaketen egoera, xedagarriaren
mugimenduen egoera eta memoria. Ekitaldi ekonomikoaren bukaeran egin behar
diren dokumentuak dira eta momentu horretan enpresarieren egoera zein den
adierazten dute, urtean izandako emaitzak aipatuz.

Eguneroko liburuak jardueraren eragiketa guztiak erregistratu behar ditu
egunero. Dena den, baliozkoa da eragiketen kopuruak batera idaztea,
hilabetekoak edo epe laburragokoak badira (28.2 art.).

Ez da beharrezkoa, baina tradizioz enpresa askok eramaten duen beste liburu bat
liburu nagusia da. Honek LICAren eta eguneroko liburuaren arteko lotura egiten
du: balantzearen kontusail bakoitzeko mugimenduak jasotzen ditu kronologikoki.

         1. Ukanbeharrak

MKko 27. artikuloak “liburuak” aipatzen ditu esanez merkataritzako erregistroan
aurkeztu beharko direla nahitaez erabiltzen hasi aurretik lehenengo folioan
liburu horren folio kopurua adierazten duen eginbidea jartzeko eta liburuaren
orri guztietan erregistroko zigilua jartzeko. Noski, gaur egun ezin dugu liburu
fisiko hauei buruz hitz egiten jarraitu, soporte informatikoan eramaten baita
enpresen kontabilitatea. Liburuei buruz hitz egin beharrean agian erregistro
kontableei buruz hitz egin beharko genuke. Erreforma desberdinak, bereziki
2007koak, ahaztu egin dute nonbait kodea puntu honetan eguneratzea. Dena den
onartzen da artikulo honen hurrengo parrafoan dokumentu kontableen legalizazioa
hauek egin ondoren.

25. artikuloaren arabera mugimendu guztiak jaso behar dira, osotasuna eskatzen
zaie beraz “liburu” hauei.

“Liburu” fisikoen ideian oinarriturik MKko 29. artikuloak dio ezin dela
zuriune, tarteratze, zirriborro edo karraskatzerik agertu. Ezin daiteke,
eztaere, laburdura edo ikurrik erabili, horien esanahia ez bada zehatza,
legearen, erregelamenduaren edo orokorrean aplikatutako merkataritza
praktikaren arabera. Ahaztu egin zaio baita legegileari 29.2 artikuloa
aldatzea, pezetetan egin beharko dela balorazioa esaten baitu oraindik.

Badirudi eskakizun hauen bitartez idazpenen egiazkotasuna bermatu nahi dela.
Garrantzitsua da honi begira 34 II artikuloan jasotzen den irudi zintzoaren
printzipioa.

Ildo beretik, 30. artikuloak dokumentazio guztia gordetzeko obligazioa jasotzen
du: enpresariak bere negozioari buruzko liburuak, posta, agiriak eta
frogagiriak behar bezala antolatuta gorde behar ditu, liburuan egindako azken
idazpenetik hurrengo sei urteetan zehar.


         1. Liburuen esanahi juridikoa.

Kontabilitate idazpenak ez dituzte egintza juridikoak jasotzen, egitate eta
aldaketa patrimonialak baizik. Ez dira kontratuak jasotzen, kontratu horien
ondorio diran prestazio ekonomikoak baizik. Baina idazpen horietatik kreditu
edo zor baten jaiotzea edo asetzea ondorioztatu daiteke, horregatik hitz egiten
da liburuen esanahi juridikoari buruz.

Bestalde kontabilitatearen onarpenak baditu bere ondorio juridiko propioak,
adibidez irabaziak banatu ahal izateko sozietate baten bazkideen artean
beharrezkoa da irabazi banagarri horiek kontabilitatean agertzea ekitaldearen
fruitu bezala. Edo balantze baten emaitzak behartu dezake sozietatea bere
desegitera (KBL/LSC 363.1.d art.).

Kontabilitatea eramaterakoan enpresariak benetako datu eta aldaketa
patrimonialak jaso behar ditu, egiazkotasuna bermatu behar da; baina horrek ez
du esanahi beti horrela egingo denik, horregatik kodeak dokumentu hauen froga
balioa auzitegien eskuetan uzten du. MKko 31.artikuloak dioenez auzitegiek
erabakiko dute enpresarien liburu eta gainerako agirien froga balioa,
zuzenbidearen arau orokorren arabera.



         1. Kontabilitatearen sekretua

Esan dugu gorago kontabilitatearen funtzioa informazioa ematea dela eta
informazio horretan interesatu desberdinak daudela; enpresaria bai, baina baita
berarekin harremanetan dauden hirugarren desberdinak eta administrazio publikoa
ere. Dena den printzipioz enpresariaren kontabilitatea sekretua da, nahiz eta
printzipio horrek salbuespenak izan aipaturiko hirugarren horien interesean.

Sekretuaren printzipio orokorra kodearen 32. artikuloan jasotzen da. Baina
bertan aurkitzen ditugu baita lehengo salbuespenak: ikuskapen orokorra
(comunicación o reconocimiento general) eta ikuskapen partziala (exhibición o
reconocimiento particular).Bi kasutan epailearen agindura egingo da ikuskapen
hori.

    * ikuskapen orokorra (32. 2 art.): liburuen, postaren eta gainerako agirien
      edukia azaltzea agindu daiteke ofizioz zein alderdiak eskatuta, baina
      hurrengo kasuetan bakarrik: ondasun guztien oinordetza, konkurtsoa,
      sozietateen edo merkataritza erakundeen likidazioa edota enplegu-
      erregulazioko espedientea gauzatzen denean, baita bazkideek nahiz
      langileen ordezkariek halakoak zuzenean aztertzeko eskubidea dutenean
      ere.

    * ikuskapen partziala (32.3 art.): liburuak eta agiriak erakustea agindu
      daiteke baita ofizioz edo alderdi batek eskatuta, enpresariak interesa
      edo erantzukizuna badu, erakustea ekarri duen gaiari dagokionez. Kasuari
      lotuta dauden aldeak bakarrik aztertu ahalko dira.

Edozein kasutan azterketa enpresariaren establezimenduan egingo da, beraren edo
berak izendatutako pertsonaren aurrean, eta neurri egokiak hartuko dira, liburu
eta agiriak behar bezala zaintzeko (33. art.).

Ez dira bi hauek salbuespen bakarrak, kontabilitatea agertzen da baita beste bi
supostutan:

    * urteko kontuen gordailuan: urteko kontuak merkataritzako erregistrora
      eraman eta gordailuan utzi behar dira sei urtez edozein interesaturen
      eskura (MK 41. artk), batzuetan ikuskatu ondoren.

    * kontrol publikoa aurrikusten denean: arrazoi fiskalengatik (142. LGT/ZLO)
      edo enpresaren objetuagatik (Espainiako Bankuaren kontrola bankuen kasuan
      edo Aseguruen Zuzendaritza Orokorrarena aseguru enpresen kasuan).







   1. KONTABILITATE MATERIALA

         1. Urteko kontuak

Esan dugu kontabilitateak informazioa emateko funtzioa betetzen duela, aipatu
dugu baita nola jaso behar den informazio hori. Orain aztertu behar ditugun
dokumentuak enpresaren emaitza ekonomikoak adierazten dituzte ekitaldi
ekonomikoa bukatzen denean. Urtero enpresariak bere jardueraren eta izandako
emaitzen berri eman behar du, informazio hori merkataritzako erregistrora
eramanez bertan gordailuan uzteko kapitalezko sozietateen kasuan.

Kodearen 34. artikuloak dio ekitaldia ixtean enpresariak bere enpresaren urteko
kontuak azaldu behar dituela; horien barruan balantzea, irabazi-galeren kontua,
ondare netoan emandako aldaketen egoera, xedagarriaren mugimenduen egoera eta
memoria. Dokumentu hauek batasun bat osatzen dute, elkar osatzen dute.
Balantzea da funtsezko elementua, besteak berak emandako informazioa garatzen
dutelarik. Lehenengo lau dokumentuak sintetikoak dira, kontzeptuak eta zifrak
jasotzen dituzte. Memoriak, aldiz, datu horiek azaldu egiten ditu.

Balantzearenedukia 35.1 artikuloan jasotzen da: balantzeak, behar bezala
bereizirik, jaso behar ditu aktiboa, pasiboa eta ondare netoa (garbia).
Aktiboan agertu behar dira aktibo finkoa edo ibilgetua (ez korrontea) eta
aktibo zirkulatzaile edo ibilkorra (korrontea). Azken honetan jasoko dira
ustiapenaren ibilbide arruntean saldu, kontsumitu nahiz gauzatu diren ondare-
osagaiak, baita, orokorrean, ekitaldia ixten denetik urtebeteko epean muga-
eguneratu, besterendu edo gauzatuko diren partidak ere. Hauen artean
lehengaiak, ekoiztutako produktuak, kobratzear dauden kredituak, xedagarriak,
e.a. ditugu. Aktiboaren gainerako osagaiak aktibo finko edo ibilgetu gisa
sailkatuko dira. Enpresaren fondo iraunkorra osatzen duten elementuak dira:
materialak (makinak, eraikuntzak, instalazioak, e.a.) eta ez-materialak (jabego
industriala -markak, patenteak,e.a.-, I+G gastuak, aktibo finantzieroak -
akzioak, bonoak, e.a.-).

Pasiboan ere, behar bezala bereizita, agertu behar dira pasibo ibilgetua (ez
korrontea) eta pasibo zirkulatzaile edo ibilkorra (korrontea). Azken honetan
bilduko dira, orokorrean, ustiapenaren ibilbide arruntean edo gehienez
ekitaldia ixten denetik urtebeteko epean ustez muga-eguneratu edo iraungiko
diren obligazioak. Beste zorrak ibilgetu gisa sailkatuko dira, epe lauzerako
zorrak dira.

Balantzaren alde berdinean kokatzen da ondare netoa (garbia), bertan enpresaren
baliabide propioak bereizi behar direlarik (beste elementuen artean dohaintzak
edo legatuak izan ditzakegu). Hauen artean kapitala eta erreserbak ditugu.

Balantza horren bi alderdiak balio berdina izango dute: pasiboaren aldeak
enpresak dituen baliabideen jatorria adierazten digu (propioak edo besterenak),
aktiboarenak, aldiz, baliabide horien erabilera zein izan den esango digu.

Berdintasun hori lortzeko pasiboaren alderdi berdinean jasoko da urteko emaitza
(irabazi edo galerak), baliabide propioen artean.

Irabazi-galeren kontuakekitaldiaren emaitza jasoko du, sarrera eta gastuak
behar bezala bereiziz, eta ustiapen-emaitzak bestelakoetatik desberdinduz.
Agertuko dira, gutxienez: negozio-zifraren zenbatekoa, lehengaien kontsumoa,
langile-gastuak, amortizazioak, balio-zuzenketak, zentzuzko balioaren irizpidea
aplikatzearen ondoriozko balio-aldaketak, finantza sarrera eta gastuak, aktibo
finkoaren besterentzearen ondoriozko galera eta irabaziak, eta etekinen gaineko
zergen ondoriozko gastuak.

Dokumentu honek ekitaldiaren irudi dinamikoa ematen du; baliabiden erabilera
eta emaitzen zergatia edo kausa argitzen dizkigu.

Ondare netoan emandako aldaketen egoeraadierazten duen dokumentuak bi zati
izango ditu. Lehenengoan, enpresa jarduerak ekitaldiaren barruan sortutako
sarrera eta gastuak jasoko dira. Bigarrenean izandako mugimendu guztiak bilduko
dira, enpresako bazkide edo jabeekin egindako transakzioen ondoriozkoak barne.
Kontabilitate irizpideak aldatzeagatik edo akatsak zuzentzeagatik egokitzapenak
egin badira ondare netoan, horren gaineko informazioa ere jaso behar da.

Xedagarriaren mugimenduen egoeraadierazten duen dokumentuan kobrantza eta
ordainketak adieraziko dira, behar bezala antolatuta eta jarduera kategoria edo
moten arabera sailkatuta; honela ekitaldian izandako kutxa-mugimenduan inguruko
informazioa eskaintzen da.

Memoriakosatu, zabaldu eta azaldu egiten du urteko kontuak barneratzen dituzten
beste dokumentuetan emandako informazioa. Azken hauek informazio numerikoa
jasotzen badute, memoriaren testuan datu horien azalpena egiten da. Memoriak,
daukan malgutasunagatik, iraganari eta etorkizunari buruzko informazioa ere
jaso dezake.

Kapitalezko sozietateen legearen arabera (257-258-261 artk.) balantze, irabazi-
galeren kontu eta memoria laburtuak egin ditzazkete hiru baldintza hauetatik bi
betetzen dituzten sozietateak:
   a. aktiboaren partiden guztizkoa ez izatea 2.850.00 eurotik gorakoa
   b. negozioen urteko zenbatekoa ez izatea 5.700.000 eurotik gorakoa
   c. ekitaldeko langileen batez bestekoa ez izatea 50etik gorakoa


         1. Balorazioa

Aipatu ditugun dokumentu guzti horiek osatzeko, eta bereziki partida eta
elementu bakoitzaren balorazioa egiteko, kodeak hainbat printzipio jasotzen
ditu merkatariak kontutan izan beharko dituenak. Printzipio horiei esker
hirugarrenek ulertu dezakete kontuetan jasotzen den informazioa.

Lehenengo printzipioa eta garrantzitsuena 34.2 artikuloan jasotzen dena dugu:
irudi zintzoarena. Urteko kontuak modu argian idatzi behar dira eta finantzen
nahiz enpresaren emaitzen benetako egoera agerrerazi behar dute.

Printzipio hau beste guztien integratzaile, informatzaile eta interpretatzailea
da. Honela, kodeak 34. 3 artikuloan dio legearen xedapenak aplikatuz egoera
hori agerraraztea lortzen ez bada, memorian beharrezkoa den informazio
osagarria sartu behar dela, beti ere emaitza hori lortzeko. Bestalde, aparteko
kasuetan, kontabilitateari buruzko xedapenen bat aplikatzea ez bada
bateragarria urteko kontuek azaldu beharreko benetako egoera horrekin, xedapen
hori ez da aplikatuko. Halakoetan memorian ezaldu beharko da zein den aplikatu
ez den xedapena, zergatik eta horren eragina enpresak emandako informazioan.

Derrigorrez aplikatu behar diren beste printzipioak 38. artikuloan jasotzen
dira eta honako hauek dira:

   a. Funtzionamenduan dagoen enpresarena: 38. a) art.
Enpresak bere jarduera eten ez duela uste izango da kontrakoa frogatu ezean
   a. Jarraitasunarena: 38.b) art.
Balorazio irizpideak ez dira aldatuko ekitaldi batetik bestera
   a. Neurritasunarena (zuhurtasunarena): 38.c) art.
Balantzea ixtean dauden irabaziak bakarrik jaso behar dira. Aldiz, aintzat
hartu behar dira ekitaldi horretan edo aurreko batean aurrikusiteko modukoak
diren arriskuak, nahiz eta balantzea itxi eta egin bitartean izan horien berri.
Arrisku horien berri izan bada urteko kontuak egin ostean baina horiek onetsi
baino lehen, eta esanguratsuak badira enpresaren benetako egoera azaltzeko,
berriro egin beharko dira urteko kontuak. Edozein kasutan ere, kontutan hartu
behar dira aktiboen bailoa urritzeagatik egindako amortizazioak eta balio-
zuzenketak.
   a. Sortzapenarena: 38.d) art.
Ekitalde bateko sarrera eta gastuak ekitaldi horretarako urteko kontuei
egotziko zaizkie, haiek noiz ordaindu edo kobratu diren kontutan izan gabe.
   a. Balorazio bananduarena: 38.e) art.
Ezin dira konpentsatu aktiboko eta pasiboko partidak, ezta gastuen eta sarreren
partidak ere, erregelamendu bidez ezarritako salbuespen kasuetan izan ezik.
   a. Salneurri historikoarena: 38.f) art.
Aktiboak kontabilizatzeko beraien eskuratze prezioa hartuko da kontuan, edo
horiek ekoiztearen kostua; eta pasiboak kontabilizatzeko, zorra hartzearen truk
hartutako kontrapartidaren zenbatekoa, gehi sortuta baina ordaintzeke dauden
interesak. 39. artikuloan jasotzen dira balio hauei buruzko zuzenketa arauak.


   a. Erregistroarena: 38.g) art.
Eragiketak kontabilizatuko dira balorazioa fidagarritasun nahikoarekin egin
daitekeenean.
   a. Aurkezpena eurotan: 38.h) art.
   b. Garrantzi erlatiboarena: 38.i) art.
Onar daiteke kontabilitate printzipio batzuk ez aplikatzea, baldin eta horrek
dakarren aldaketa ez bada kontuzkoa, eta, beraz, ez bada ukitzen modu nabarian
ondarearen, finantzen eta emaitzen benetako egoeraren irudia.
   a. Arrazoizko (zentzuzko) balioarena: 38 bis art.
Momentuz printzipio hau instrumentu finantziero batzuei soilik aplikatzen zaie:
negoziazio kartera baten zati direnei (akzioak, obligazioak..), eratorriei
(futuroak, opzioak...). Balio hori (merkatuko balio edo balio erreala)
merkatuko balio fidagarri baten arabera kalkulatuko da.


         1. Urteko kontuen egiaztapena

Esan dugu kontabilitatea osatzen duten dokumentuek enpresaren egoeraren irudi
zintzoa eman behar dutela. Hau horrela dela bermatzeko legegileak informazio
horren berrikuspen prozedura bat aurrikusten du: urteko kontuen
egiaztapenarena. Kontuen onarpena egin aurretik aztertu beharko dira eta ikusi
ea irudi zintzo hori ematen duten ala ez. Azterketa hori aditu independiente
batzuk egin beharko dute, sozietateak berak izandatutakoak edo merkataritzako
erregistratzaileak izendatutakoak, kasuaren arabera.

Baina ez da enpresari ororen kontabilitatea derrigorrez ikuskatzen. Alde
batetik enpresari pertsona fisikoarena edo baltzu pertsonalistena bakarrik
hauen borondatea hori bada edo epaitegi eskudunak onartu badu interesa
egiaztatzen duenaren oinarridun eskaera bat (MK 40. art.).

KBLaren (Kapitalezko baltzuen legea, LSC) 263. artikuloaren arabera
obligaziozkoa da kapitalezko baltzuen kasuan, baina salbuesten dira balantze
laburtua aurkeztu dezaketen sozietateak. Kasu hauetan bakarrik kapitalaren %5
duten bazkideek eskatzen badute egingo da (KBL 265.2 art. ).

Hauetaz gain, enpresaren objetuagatik, aseguru enpresak, banka enpresak edo
entitate finantzieroak ere ikuskatu behar dituzte (KIL/LAC-Ley de Auditoria de
Cuentas-, 1. Xedapen gehigarria) beraien urteko kontuak; baita burtsan
kotizatzen duten baltzu anonimoak (BML/LMV –Ley de Mercado de Valores-, 35.
art.) eta subentzio publikoak jasotzen dituzten sozietateak.

Kontu ikuskaritza (2010ean erreformatu zen) 1988ko, uztailak 12ko Legeak
arautzen du. Bertan kontu ikuskari izateko ukanbeharrak, ikuskaritza
txostenaren edukia, ikuskarien obligazioak eta erantzukizuna, eraentzen dira
besteak beste4.





         1. Urteko kontuen gordailua

Kontabilitatearen sekretua ikusterakoan aipatu dugu urteko kontuen argitaratzea
sekretu horren salbuespen bezala. Argitaratzea kapital sozietateen obligazioa
da (KBL/LSC 279. art.): anonimoena, erantzukizun mugatukoena eta komanditario
akziodunena. Baita pertsona sozietateena ere haien bazkideak beste sozietate
batzuk badira (MK 41.2 art.). Enpresari guztien obligazioa ez denez,
sozietateen kontabilitatea ikusterakoan aztertuko dugu.








1
Enpresari hitza artikulo honetan MK.ko 1. artikuloan jasotzen den merkatari
hitzaren sinonimo bezala ulertu behar da, hau da, ez dute kontabilitatea
eramateko obligaziorik (kodeak jasotzen duen moduan) merkatari ez direnak:
nekazari, artisau, profesional, e.a.
2
Konkurtsoa erruduntzat joko da: 1. Kontabilitatea eramateko obligazioa duen
zordunak betebehar hori funtsean betetzen ez duenen, kontabilitate bikoitza
daramanean edo bere ondare edo finantza-egoera ulertzeko irregulartasun
garrantzitsua gauzatu duenean.
3
Epaiak konkurtsoa erruduntzat jotzen badu aipamen hauek jasoko ditu 2.2.
Kalifikazioak ukitutako pertsonen desgaikuntza, bi urtetik hamabost urtera
inoren ondasunak administratzako edo epe berean edozein persona ordezkatu nahiz
administratzeko, beti ere aintzat hartuz egitateen larritasuna eta kaltearen
garrantzia.
4
 Ikus VICENT CHULIA, Introducción al Derecho Mercantil I, 2012, 298 e.o.
