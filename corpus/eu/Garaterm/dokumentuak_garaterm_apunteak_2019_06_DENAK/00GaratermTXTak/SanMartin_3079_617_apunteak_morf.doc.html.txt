







Morfologia
 1. Morfema/alomorfo kontzeptuak
Hitz terminoaren definizio sinpleenak hitza kontzeptu eta hots (edo hots kate)
baten arteko lotura dela dio. Adibidez, euskaraz zaldi hitza ahoskatzean zaldi
kontzeptua adierazten dela ulertzen dugu. Bestalde zaldi kontzeptu berbera
beste hizkuntzetan beste hots-kate batez adierazten da (gazteleraz caballo edo
frantsesez cheval). Honek, kontzeptuen artean eta hotsen artean loturarik ez
dagoela erakusten du. Beste hitzetan, hots kate horien eta adierazten duten
arteko erlazioa arbitrarioa dela. Hau da Saussurek deituriko zeinuaren
arbitrariotasuna.
Zaldi baino konplexuagoak diren hitzak kontutan hartzerakoan, ordea, erakutsian
gelditzen da hitzen esanahiaz zerbait gehiago esan behar dugula. Har dezagun
adibide gisa hiritartasun hitza. Hitz horrek hiritar izatearen ezaugarria
adierazten du. Honen barnean, ordea, hiritar hitzarekin egiten dugu topo, eta
hitz honek ere hiztegian badu bere esanahia, eta gauza berbera esan dezakegu
hiritar hitzaren barne aurkitzen den hiri hitzaz. Honek edozein hitz konplexuk
esanahi maila bat baino gehiago duela iradokitzen du, eta hitza soinu kate eta
esanahi baten lotura dela esatea sinpleegia dela. Zehazkiago esanda, hitz
konplexuak zatiak ditu eta zati horietako bakoitza (berez hots kate bat dena)
hitzaren esanahi osoaren atal batekin lotuta dago. Laburbilduz, hitz konplexuak
ez dira zeinu sinpleak baizik eta esanguratsu diren zeinu sinple batzuen bidez
eratutako zeinu handiagoak. 1940 eta 1950eko hizkuntzalari estrukturalistek
morfema terminoa asmatu zuten hitz zati esanguratsu horiek izendatzeko. Aurreko
hiritartasun hitzean hurrengo morfemak aurki ditzakegu: (i) hiri (ii) tar (iii)
tasun. Morfemak esanahia duten unitate minimoak direnez gero, ez da harritzekoa
beste hitz konplexu batzuk eraikitzean goiko morfemak aurkitzea. Adibidez,
hiriahitzean, hiri morfema, eibartar hitzean –tar morfema, edo gogortasun
hitzean –tasun morfema aurkitzen ditugu.
Bestalde, morfema bakoitzak gauzatze ezberdinak izan ditzake. Hau ulertzeko,
aintzat hartu turkieraz partizipioa eraikitzeko morfemaren gauzatze ezberdinak:

(1) hasta-dir ‘gaiso izan’
yorgun-dur ‘nekatua izan’
kötü-dür ‘txarra izan’

Ikusten dugunez, partizipio morfemak baditu hiru errealizazio ezberdin gure
adibidetegian, dir, dur eta dür alegia. Errealizazio hauek aurreko morfemaren
bokalaren mende daude: nolakoa den hau, halakoa izango da partizipioa
formatzeko morfemaren bokala (i, u edo ü). Morfemen errealizazio fonetiko
ezberdin hauei alomorfo deitzen zaie. Horrela, Morfema bat, ikuspegi honetan
esanahi bati lotua den zeinu bat da, eta bestetik, errealizazio fonetiko multzo
bati lotuta den zeinua.
Goian ikusitako turkierazko adibidean alomorfoen gauzatzea aurreko morfemaren
bokalaren tasun edo ezaugarriaren araberakoa da. Kasu hauetan alomorfoak
mugatzen dituzten arrazoia arrazoi fonologikoa dela esaten da. Baina alomorfoak
mugatzen dituzten arrazoiak ez dira beti fonologikoak. Euskarazko kasu bat
aipatzeko, aintzat hartu euskarazko –tze/-te nominalizazio atzizkiak.
Nominalizazio egiteko maizenik erabiltzen den forma –tze da. –tze forma
produktiboa da eta euskaran aditz bat sartzen bada honek –tze hartuko du
(kopiatu-kopiatze, telefonatu-telefonatze, flipatu-flipatze, e.a.).

(2) Hartu-hartze
Bizi-bizitze
Ekarri-ekartze
Erre-erretze
Estali-estaltze
Garatu-garatze
Jaio-jaiotze
Oratu-oratze
Urratu-urratze

(2) adibidetegian forma denak –tze hartzen badute ere badaude nominalizazioa
osatzeko –te atzizkia hartzen duten aditzak, beheko (3)-ko adibideek erakusten
dutenez. Alomorfo hauen errealizazio morfologikoa ere fonologikoki
determinatuta dago. Txistukari batekin bukatzen diren aditz oin guztiek –te
eskatzen dute disimilazioz. Kasu honetan disimilazioak bi txistukariak elkarren
segidan agertzea eragozten du (*utztze, *eskastze, e.a.).

(3) Iritsi - iriste
Utzi - uzte
Eskastu - eskaste
Biluzi - biluzte

-te alomorfoaren errealizazioa fonologikoa dela argi ikusten da hurrengo
kasuan: pasatu aditzak –tze hartzen du hizkera zainduan edo osorik ematen
denean. Hizkera ez-zainduan, aditz honek azkeneko bokala gal dezake (zer pastu
da?). Bokala galtzen denean txistukaria azken ageri da, eta (3) kasuetan
bezala, nominalizazioak –te itxura hartzen du bi txistukarien elkarren agerpena
zeharkatzeko (*pastzen). Baina nominalizazioa sortzeko –te aukeratzeak ez du
beti arrazoi fonologikoa. Beheko (4) nominalizazioetan aditz oinak ez dira
txistukariz bukatzen baina aukeratutako nominalizazio atzizkia –te da, eta ez
–tze. Horregatik, -te aldaerak hedadura handiagoa dauka fonologiak eskatzen
diona baino.

(4) Egin-egite
Edan-edate
Etzan-etzate
Eman-emate

(4) kasuetan –te alomorfoaren aukera ikertzerakoan ez dugu arrazoi
fonologikorik aurkitzen. Hasteko, (3) adibideekin konparatuz, hemen ez dago
erroan txistukaririk. Bigarren, euskararen fonologiak ez ditu n+tze segidak
arbuiatzen. Hor ditugu mindu-mintze edo zirindu-zirintze kasuak. Ohartzen
bagara, (4) zerrendako aditz oin guztiek badute berezitasun bat, hots e-erroa-
n itxurako morfologia konplexu bat dutela. Hau aditz ez-denominatiboen forma
zaharra da (Schuchard, 1912). Hortaz, (4) bezalako kasuetan –te alomorfoaren
aukera morfologikoki baldintzatua dagoela esan daiteke, eta ez fonologikoki.
Laburbilduz, morfemak hitz eraketaren adreiluak dira, unitate esanguratsu
minimoak, eta morfema bakoitzak errealizazio ezberdinak izan ditzake. Morfemen
errealizazio bakoitzari alomorfo deitzen diogu. Alomorfoen baten eta ez besteen
agerpena batzuetan fonologikoki baldintzatuta dago, baina ez beti.

 2. Morfema motak eta egitura hierarkikoa
Morfemak hitzen atal esanguratsu minimoak direla esan dugu. Hiritartasun
hitzean hiru morfema daudela ikusi dugu: Hiri-tar-tasun. Badira, hala ere,
intuizioak esaten digun bezala, ezberdintasunak –tar bezalako eta hiri bezalako
morfemen artean. Hiri morfema berez ager daiteke, beste lagungarririk gabe.
–tar morfemek ordea ez (hiri hau vs. *tar hau). Lehenari, morfema askea deituko
diogu, eta bigarrenari berriz morfema lotua.
Morfema lotuak hiru eratakoak izan daitezke: aurrizkiak, atzizkiak edo
artizkiak. Aurrizkiak morfema aske bati aurretik lotzen zaizkion morfema lotuak
dira, atzizkiak atzean lotzen direnak, eta artizkiak tartekatu egiten direnak.
Euskarazko aurrizki gutxietariko bi Bir- eta Des- dira.

(5) Bir-loratu
Des
-bideratu

Bir- aurrizkiak errepikapena adierazten du, eta honekin batera –ber alomorfoa
ere badaukagu. Ber- eta Bir- banaketa osagarrian daude: Ber- bokale baten
aurrean aurkitzen dugu (berregin, berresan, berreskuratu) eta Bir- kontsonante
baten aurrean (birlandatu, birpentsatu). Des- ere aurrizkia da, eta ezeztapena
adierazten du (desegin, desberdin, desegoki, desadostasun). Atzizkiak oso
ugariak dira euskaraz. Hona adibide batzuk:

(6) Eder-tasun(gorri-tasun, maite-tasun)
Haus-kor(lotsa-kor, irrista-kor)
Harri-tsu(ur-tsu, ile-tsu)
Zerri-ki(tripa-ki, ardi-ki)

Bukatzeko, -ra- artizkiak kausatiboak eratzen zituen era zaharrean euskaraz.

(7) egin e-ra-gin
ikasi i-ra-katsi
ekarri e-ra-karri

Hitz konplexuek unitate batez ez ezik morfemen loturaz eratuta daudela ikusi
dugu. Morfema hauek ortografia eta ahoskera era lineal edo jarraikor batean
idazten/ahoskatzen ditugun arren, badago arrazoi sendorik egitura hierarkiko
(eta ez lineal) bat dutela esateko. Hau ikusteko, aintzat hartu birmoldagaiztu
hitz konplexua. Hitz honek ondoko morfemak ditu:

(8) Bir-molda-gaiz-tu

Hitz konplexuari oinarrizko esangura ematen dion morfema molda morfema askea
da. Berau da morfema konplexuaren erroa. (8)an ditugun morfemak kontutan izanik
molda errotik abiatuta bi aukera ditugu. Bata, birmolda aditzoina eratzea.
Birmolda eratu eta gero, gaitz erants diezaiokegu, eta azkenik tu partizipio
forma. Hitz konplexu honen esangura ‘(zerbait) berriz ere molda ezin daitekeena
bilakarazi’ da. Hau ez da, ordea, aukera bakarra. Molda errotik abiatuta,
moldagaitz ere esan dezakegu, eta hari –tu erantsiz, moldagaiztu. Moldagaiztu
formari, azkenik, bir- erants diezaiokegu. Hitz honen esanahia ez da lehengoa,
ordea. Zehazki, ‘berriz ere moldagaiztu’ esanahia du. Eskematikoki morfemen
elkarketa posible bi hauek horrela adieraz daitezke:

(9) molda>birmolda>birmoldagaitz>birmoldagaiztu
‘(zerbait) berriz ere molda ezin daitekeena bilakarazi’

(10) molda>moldagaitz> moldagaiztu> birmoldagaiztu
‘berriz ere moldagaiztu’

Kasu bietan morfemen elkarketaz hitz berdinera heltzen bagara ere, kasu
bakoitzean bir- aurrizkiaren lotunea ezberdina da, eta honek eragiten du
esangura ezberdintasuna kasu bakoitzean. Lehengo kasuan azpiko aditz oina da,
eta bigarrenean, aldiz, goiko aditz konplexua. Honek hitzek barne egitura
dutela erakusten du, sintagmak bezalaxe. Bi kasuak (11-12) egituraren bitartez
adieraz daitezke.

(11)
V
Adj
V
Bir-molda gaitz-tu


(12) V
V
Adj V
 V Adj
Bir- molda -gaitz tu

 Laburbiltzeko, morfemak ez dira hurrenkera soil baten bidez ordenatzen,
egitura hierarkiko batean baizik. Sintagmen kasuan ez bezala, morfema lotuek ez
dute buruaz gaindiko egitura sintaktikorik proiektatzen. Buru mailako izaki
sintaktiko konplexuak eratzen dituzte.

***** 3. Flexiozko/deribaziozko morfologia *****
Orain arte ikusi ditugun morfemek nolabaiteko esangura gehitzen diote hitz
barneko erroari. Hartara, hiritartasun bezalako hitz barneko –tasun atzizkiak
hiritar izatearen ezaugarria adierazten du. Honelako hitz konplexuen ondoan
baditugu beste hauek ere:

(13) a. katu
b. katu-a
c. katu-ak

(14) a. Jon
b. Jon-en
c. Jon-i
d. Jon-ek


Ikuspegi formal batetik, hitz konplexu hauek ez digute problema berezirik
sortzen. Lehen bezala, morfema desberdinez osaturiko hitz konplexuak dira. Kasu
honetan, erroari lotzen zaizkion morfema lotuak a, ak, en, i, eta ek dira. Hala
ere, morfema lotu hauek badituzte ezaugarri berezi batzuk, aurrekoekin
konparatzen baditugu. Har ditzagun esate baterako (13)ko hitz konplexuak.
Bertako morfema lotuak ez du -garri edo -koi bezala, esangura garbi bat.
Hasteko, aintzat hartu –ak/–ek atzizkia hurrengo inguruneetan:

(15) a. Jonek ardoa edan du.
b. Haizeak zuhaitza bota du.
c. Urak irakin du.
d. Jonek irrist egin du.

(15a)n esaterako, -ek morfema lotuak agentibotasuna markatzen du. Esan genezake
beraz, morfema lotu horren esangura agentibotasuna dela. Honek ez gaitu
bereziki kezkatzen, ez baita -tasun baten esanahia baino abstraktuagoa. (15b)n
hala ere, behartuak gaude gure ondorioa aldatzera: –ek morfema lotuaren
esanahia ez da agentibotasunarena, kausazioarena baizik. Haizea ez baita gure
gogoetan behintzat, ohartuki jarduten den izaki bat. (15c)k erakusten digu
ordea, gure aurreko ondorioa berriz ere aldatu behar dugula. Hemen ez dirudi
morfema lotuak laguntzen duen sintagmak inolako kausazioa adierazten duenik. Ez
dezagun etsi: agian morfema lotu horren azpiko esanahia “x-ren baitarik
abiaturiko prozesu bat’ da, non x morfema lotzen zaion sintagma den. (15d)k
ordea gure ustea guztiz itzulipurdikatzen du. Ez du adierazten morfema lotzen
zaion sintagmaren baitatik gidatu edo abiatutako prozesu bat, zoritxarreko
kasualitate bat baizik. Badirudi beraz, morfemaren definizio tradizionalak ez
digula gehiegi laguntzen hemen.
Beste horrenbeste esan daiteke –engenitiboari buruz. Eman ditzagun honako
perpausok:

(16) a. Jonen etxea handia da.
b. Jonen heriotza mingarria izan da.
c. Instalazioen berritzea behar-beharrezkoa da.
d. Hamar euroren erosketa da hori.

Lehena, -en atzizkiari posesibo edo edute izaera ematen dion etsenplua da.
Honelako etsenpluen arabera, -en morfemak “jabetza” edo antzeko zerbait
adierazten du. Jo dezagun orain bigarren etsenplura (16b). Alde batetik, esaldi
hau “Jonek izan duen heriotza” gisa uler daiteke, eta horrela, -en atzizkia ez
da zuzen “jabetza” erlazio bat, baina “norberaren baitakoa” edo jabetzarekin
nolabaiteko ahaidetasuna duen kontzeptu baten adierazpide gisa uler daiteke.
Ohar gaitezen hala ere, (16b)ren interpretazioa ez dela nahitaez “Jonek izan
duen heriotza”. Hau da, (16b) esatean, mingarri izan daitekeena ez da
halabeharrez Jonek izan duen heriotza (nolako heriotza izan duen) baizik eta
Jon hiltzea bera. Interpretazio honetan, -en atzizkiak ez du dagoeneko
jabetzaren ahaide den kontzeptu bat adierazten. Hau garbiago ikusten da (16c)n.
Honetan, “berritzea”-k instalazioak ditu jomuga, baina ez dezakegu inondik
inora ere esan berrikuntza instalazioen menpeko zerbait denik. (16d)n bestalde,
hamar euroren balioari dagokion erosketa adierazten ari gara.
Argi dago -k edo –en atzizkien balioa ez dela zuzenean kontzeptu bat
adieraztea, ez behintzat -tasun, edo –kor, edota bir- aurrizki-atzizkiek egiten
duten moduan. Atzizki hauen agertzea sintaxi arauen menpe dago: sintagmen
arteko erlazio sintaktikoek derrigorturiko distribuzioa dute. Esate baterako,
ergatibo kasua (-k) aditz laguntzaile jakin batzuen presentziarekin lotua dago,
edun/ezan laguntzaileenarekin (adibidez Jonek etxea eraiki *da/du), hain zuzen
ere. Laguntzaile hauek islatzen duten perpaus sintagmaren subjektu funtzioari
dagokion marka da. Honenbestez, erlazio semantiko bat baino gehiago marka
dezake, subjektu erlazioak baimentzen dituen guztiak. –en atzizkia bere
aldetik, izenen osagarriak markatzen dituen atzizkia da. Izenek argumentu
bezala beste izen bat hartzen dutenean izen honek –en atzizkia hartu behar du,
ez daiteke berez ager. Bi atzizki hauek kasu-markak dira.
Kasu markez gain baditugu beste atzizki batzuk ez dutenak modu zuzen batean
behintzat inolako kontzeptu lexikorik adierazten: -a determinatzailea eta –k
numero_atzizkia. Hasi gaitezen lehenengotik:

(17) a. Liburua erosi dut.
b. Ardoa erosi dut.
c. Nekatua nago.
d. Azkarra da.

(17a)n, -a determinatzaileak “liburu” izenaren erreferentzia mugatzen laguntzen
du. Esaten digu bat dela, eta aurretik ezaguna edo aipatua dela. Euskal
tradizio gramatikalean, “mugatzailea” deitua izan da. (17b)n hala ere, (17a)ko
definizioak ez digu gehiegi laguntzen. Masa kontzeptua adierazten duen izen
bati laguntzen dionean, delako mugatzaileak ez du deus ere mugatzen. Ez digu
(nahitaez) esaten ardoa bat denik (ardoa bere horretan ez da ez bat eta ez
gehiago), ez eta lehenagotik ezaguna edo aipatua denik ere. (17c,d)n azkenik,
determinatzailea partizipio eta adjektibo bati lotzen zaie, eta predikazio
klase bat markatzeko balio du. Determinatzailearen distribuzioa baldintzatzen
duen araua edo arauak oraindik ilunak zaizkigu (lan serios baten bila dabilenak
jo beza Artiagoitiaren lanetara (1998, 1999)), baina edozein kasutan, ez dirudi
hemen ere –tasun edo –koi bezalako atzizki baten aurrean gaudenik, baizik eta
sintagma eta predikatuen arteko erlazioek baldintzaturiko zerbaiten aurrean.
Numero markara jotzen badugu, iduri luke honetan bai, bete egiten dela –tasun
edo –koi -rentzat aipatu ditugun propietateak. Zer, bada, numero markaren
kontribuzio semantikoa baino argiagorik? Kontuak ordea bestela dira. Eman
ditzagun honako perpausak:

(18) a. Liburu horiek nik erosiak dira
b. Ikasleak azkarrak dira.

Izen sintagmari lotzen zaionean, numero markak interpretazio gardena dauka.
Izen sintagmak adierazten duen multzoaren kontua pluralekoa dela esaten digu.
Baina zein da numero markaren kontribuzioa predikatuan? Zer da azkarrak, edo
erosiak? Ez dute nahitaez erosketa eventu bat baino gehiago adierazten ((18a)
ondo uztartzen da liburu anitz bildu dituen erosketa eventu bakarrarekin), ez
eta azkartasun klase bat baino gehiago ere. Bestela esanda, numero markaren
presentziak predikatuan ez du inolako eragin semantikorik (esanahiari
dagokiona). Izen Sintagma pluraleko baten isla gramatikal hutsa besterik ez da.
Honenbestez, erlazio bat markatzen du, sintaxian eratzen dena: subjektuaren eta
predikatuaren arteko erlazio bat. Erlazio jakin honi komunztadura deitzen zaio.
Komunztadura erlazioa ez da –di edo –eria atzizkiekin gertatzen, nahiz eta
hauek pluralitatea adierazten duten:

(19) *Gazteria/ikasleria harrotuta dabiltza

Berriz ere sintagmen arteko erlazioek beharturiko fenomeno baten aurrean gaude,
-tasun edo –koi –ren kasuan ez bezala.
Aurreko argudioari begiratuta, ematen du prozesu morfologikoak bi modutan
heltzen direla. Batetik, sintagmen arteko erlazioek baldintzatzen dituztenak
daude (Kasu markak, determinatzaile eta numero marka). Bestetik, erlazio
hauetara makurtzen ez direnak (-tar, -garri, e.a.). Lehenengo prozesuei flexibo
deituko diegu, bigarrenei, deribazional edo deribaziozko. Morfologia_flexibo
eta morfologia_deribazionalaren arteko bereizketa hau tradizionala da
morfologiaren alorrean. Zein beste diferentziatan oinarritzen da?
Morfologilariek zenbait diferentzia nabarmendu izan dituzte, prozesu
morfologiko flexiboak eta deribazionalak bereizteko orduan (ikus, laburpen
baterako, Stump, 1998; Spencer, 1992). Lehena, prozesu morfologiko
deribazionalek (20) (flexiboek ez bezala (21)) kategoria aldaketa behartzen
(ahal) dutela:

(20) [Adj Eder] + [ tasun]  [Iz edertasun]
[Ad eraiki] + [ kuntza]  [Iz eraikuntza]

(21) [Iz emakume] + [Num -ak]  [Iz emakumeak]
[Iz Jon] + [K -ek]  [Iz Jonek]

Morfologilariek berek argi uzten dute hala ere, irizpide honek ez dituela bi
prozedurak zehazki mugatzen. Batetik, goian deribaziozkotzat eman ditzakegun
atzizki batzuek ez dute kategoria aldaketarik eragiten:

(22) a. [Iz belar] + [ -di]  [Iz belardi]
b. [ des-] + [Ad bideratu]  [Ad desbideratu]

(22a) ez da oso esanguratsua, eta aise esplika daiteke hipotesi beraren
barnean: kategoria aldaketa bakarrik gertatzen da juntaturiko bi morfemak
kategoria desberdinekoak badira. Zaila da nolanahi ere, (22b)ren berri ematea,
ikuspegi sinple honetatik. (22a)ri emandako irtenbidea konbinazioan parte
hartzen duten morfemen kategoriari begiratzea dakarrelako, eta honen arabera,
[des-] morfema aditza behar luke izan.
Problemak ez dagozkio halere deribaziozko morfologiari bakarrik. Flexiozkoan
ere, ez dago garbi kategoria aldaketarik ezin eragin daitekeenik. Batetik,
determinatzaileak kategoria statusa daukan edo ez dago. Bestetik, horretara
gabe ere, itxura batean flexiozkoak diren morfemen artean baditugulako
kategoria aldaketako fenomenoak. –tu esate baterako flexiozko atzizki gisa har
dezakegu:

(23) a. Kantatu dut.
b. Kantatu nahi dut.
c. Kantatuko dut.

(23a)n, -tu atzizkiak partizipio gisa jokatzen du, eta kantatze eventua bukatu
dela adierazten du. (23b)n ordea, ez du batere esanahi hori. Kantatze eventua
adierazteko bitarteko hutsa da, bukatutasuna markatzen ez duena. Gauza bera
gertatzen da (23c)n, non –tu atzizkiak ez duen partizipio izaerarik. Partizipio
izaera edukitzea edo ez, iduri du testuinguru sintaktikoaren mendean dagoela.
–tu atzizkiari laguntzaileak segitzen badio, orduan partizipio funtzioa dauka
(bukatutasuna adieraztea). Beste zerbaitek jarraitzen badio, berriz, eventua
markatzen duen atzizkia da. Bere balioa beraz erlazio sintaktikoen bidez
finkatzen da. Zentzu honetan morfema flexibo bat da. Morfema flexibo horrek
gainera ez du, lehen begiratuan, kategoria aldaketarik eragiten: -tu aditz bati
lotzen zaio, eta emaitza adizki bat da oraindik (buka-/bukatu). Kontuak ez dira
hain garbiak hala ere. Batetik, partizipioa adjektiboak eratzen ikus dezakegu:

(24) Ikasle nekatu bat

Eta hemen partizipioaren presentzia funtsezkoa da nekatu adjektibo bihurtzeko.
Bestetik, badirudi sintagma postposizionalek aditz bihurtzeko ere balio duela:

(25) Etxeratu da
Oheratu da

Kategoria aldatzeko ahalmena eta sintaktikoki baldintzatua egotearen
propietateak ez dute, honenbestez, elementu sail berbera mugatzen.
Bigarren propietatea, morfologia flexiboa eta deribazionala bereizten omen
dituena (joera gisa) produktibitatea da. Morfologia flexiboa hutsik gabea da:
ez dago izen arruntik, esate baterako, pluraleko forma hartuko ez duenik:

(26) Etxe/etxeak (konkretua)
Ardo/ardoak (masa)
Esperantza/esperantzak (abstraktua)
Lurrikara/lurrikarak (eventua)

Deribaziozko morfemek aldiz hutsarteak erakusten dituzte: morfema eranstea
operazio itsu bat izango balitz esperoko genituzkeen emaitza guztiak ez dira
existitzen. Esate baterako, atzeratu-tik badugu atzerapen, eta aurreratu-tik
aurrerapen, baina alderatu-tik ez dugu alderapen (?), edo bazterreratu-tik
*bazterpen. Haien lekua alderatze eta bazter(rera)tze hitzek hartzen dute.
Hautuek arbitrarioak ematen dute.
Morfema deribazional eta flexiboak ordenatuta agertzen zaizkigu. Morfema
flexiboak normalki deribaziozkoen ondoren agertzen dira:

(27) Tonto-keria-k dira
Atzera-pen-ek amorratzen jartzen naute
Elkarriz-keta-tu naute

Laburbiltzeko, mota ezberdinetako morfemak ditugu. Alde batetik, deribaziozkoek
kontzeptu lexiko garbiak erakusten dituzte, eta bestetik, flexiboek erlazio
sintaktikoen menpe daudenak dira.
***** 4. Morfologiaren araberako Hizkuntza motak *****
Hizkuntzak bereizi egiten dira hitz eraketari aurre egiteko moduan. Hizkuntzen
arteko desberdintasun morfologikoei azaletik begiratzen dien edonor ohartzen da
hizkuntza batzuek morfologia “gutxi” duten bitartean, beste batzuek morfologia
“ugari” eta konplexua dutela. Inpresio hau berez bi parametroren baitan dago:
batetik, hizkuntza jakin baten morfologiak morfema lotuak izateko joera duen;
bestetik, propietate morfosintaktikoak zenbaterainoko gardentasunez islatzen
diren morfoetan. Lehenaren adierazgarri, har dezagun turkieraren eta
gaztelaniaren (28-30) etsenpluak.

(28) çalistirilmamaliymis
“Antza denez, ez lukete lanera behartu behar“

Turkierazko goiko hitzaren zatiketa morfemetan (30)-ean ikusten da, eta
gaztelaniaz ideia berbera adierazteko (31) dugu:

(29) çalis-tir-il-ma-maliy-mis
lanegin-arazi-pasiboa-ezeztapena-behar-antza denez

(30) por lo visto no deberia ser obligado a trabajar

Goikoak konparatuz, argi ikusten da turkieraz morfema lotuenganako joera
dagoela. Bestalde, turkieraz morfema lotuak direnak, gaztelania eta beste
hizkuntzetan morfema askeak dira. Gaztelania konparatuz, turkierak hitz kate
luze bezain (morfologikoki) aberatsak sortarazten ditu. turkieraz, baina ez
gaztelaniaz. Hizkuntza aglutinatiboen lehen ezaugarria da morfema lotuenganako
joera.
Bigarren aldaketa parametroa, hizkuntza batzuen morfologiatik besteenera,
propietate morfosintaktikoen islapenean dago. Islapen hau gardenagoa edo
lausoagoa izan daiteke. Lehengoa hizkuntz aglutinatiboen ezaugarri bat da, eta
bigarrena hizkuntza flexiboena. Konpara ditzagun euskara eta gaztelaniako aditz
jokatu bat.

(31) Diezazkizuket

Euskarazko adizki jokatu honek, batetik, morfema lotuak agertzen ditu,
turkierak bezala. Bestetik, esan genezake aditz jokatu batekin lotuak diren
propietate morfosintaktiko guztiak islatuta daudela hitz gramatikalean. Zatika
dezagun hitza morfemaz morfema:

 (32) d-i-eza-zki-zu-ke-t

(32)ko adizkiak denbora adierazten du (d-, orainaldia), aditza ditrantsitiboa
dela ere bai (-i-), erroa (-eza-), numero komunztadura (-zki-), zehar
osagarriari dagokion pertsona (-zu-), ahala (-ke-), eta subjektuari dagokion
pertsona (-t-). Adizki jokatu bati dagozkion propietate morfosintaktiko guztiak
banan-banan ordezkatuta daude hitz gramatikalean (salbu eta hirugarren
pertsona, osagarri zuzenari dagokiona). Konpara euskararen kasua
gaztelaniarekin:

(33) (Te) podemos dar(te)

Batetik, morfema asko ez dira lotuak: ahala beregain den adizki baten bitartez
adierazten da. Euskaraz ditrantsitibotasuna eta zehar osagarria adierazten
dituzten morfemak bereizten ditugu, eta hauek lotuak dira. Gaztelaniaz bi
propietate morfosintaktiko horiek morfema bakarraren bidez adierazten dira
(te), eta morfema hau ez dago lotua, euskarazkoaren era berean (ikus beherago
klitikoen gaineko atala). Azkenik, denbora eta subjektuaren pertsona eta
numeroa atzizki bakar batean bilduak dira: -mos. Morfema lotuenganako joera eta
islapen morfologiko gardena duten hizkuntzak aglutinatiboak izena dute.
Euskara, hizkuntza aglutinatiboa da (bere aditz jokoan behintzat). Gaztelania,
hizkuntza_flexiboa da.

***** 5. Morfofonologia *****
Erregela fonologiko batzuk erregela morfologiko jakinen eskutik doaz. Nolabait
esateko, morfologiaren mendeko den fonologiaren aurrean gaude, halakoetan.
Deribaziozko morfologiak beregizkoak dituen fenomeno fonologikoak agertzen
ditu. Ikus ditzagun batzuk (Hualde, 1990, 3. Kapitulua).
Har ditzagun deribaziozkotzat jo ditugun atzizki batzuk: -ti, -tasun, -keria, -
ro, -tegi, -koi. Atzizki hauen eransketak aldaketak eragiten ditu oinarrizko
forman:

(34) a. Baso + ti  Basati
b. Gizon + tasun  Gizatasun
c. Gaizto + keria  Gaiztakeria
d. Eme + ro  Emaro
e. Lore + tegi  Lorategi
f. Gizon + koi  Gizakoi

Bi silabatako hitzetan, azken bokala goikoa ez baldin bada, bokal hori /a/
bihurtzen da.
(35) a. Eliza + koi  elizkoi
b. Itsaso + keta  Itsasketa
c. Iturri + gin  Iturgin
d. Igeltsu + ero  Igeltsero
e. Itsusi + keria  Itsuskeria
f. Egarri + bera  Egarbera

Lehengo erregelaren baldintzan sartzen ez diren hitz oinak (bi silaba baino
gehiagokoak, edota goiko bokal batez bukatzen direnak) azken bokala galtzen
dute. Hau da ingelesez “elsewhere rule” bat deritzona. Erregela hauek hitz
konposaketari ere ezartzen zaizkio:

(36) a. baso + lore  basalore
b. arto + buru  artaburu
c. mando + zain  mandazain
d. asto + kirten  astakirten
e. erle + toki  erlatoki

(37) a. Herri + kide  herkide
b. Iturri + bide  iturbide
c. Itsaso + gizon  itsasgizon
d. Eliza + etxe  elizetxe

Hau ez da harritzekoa, hitz konposaketa bera lexema berriak eratzeko beste
bitarteko morfologikoa baita. Hemen ikusi ditugun prozesu fonologiko hauek ez
zaizkio flexioari ezartzen, ez eta sintagmen artean ere (giza+k  *gizak).
Badira beste fenomeno batzuk, aldiz, morfologia flexiboarekin batera agertzen
direnak, nolabait hitz oinen mugari dagozkionak:

(38) a. Etxe + a  etxia
b. Etxe + ek  etxiek
c. Etxe + ederrak  * etxi ederrak

Kasu honetan (disimilazioa) hitz oina atzizki flexibo baten eraginez aldatzen
da. Fenomeno hauek guztiak morfofonologikoak dira. Beste fenomeno batzuk non
nahi gertatzen dira, muga morfologikoen batere axolarik gabe sudurkarien
asimilazioa esaterako.

