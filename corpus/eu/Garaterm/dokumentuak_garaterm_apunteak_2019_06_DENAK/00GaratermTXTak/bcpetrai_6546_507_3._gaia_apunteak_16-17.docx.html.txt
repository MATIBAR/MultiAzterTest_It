









3. gaia Itzulpengintzaren teoria
2016-2017
 _________________________________________________________________________
|  3. GAIA: Itzulpenari buruzko teoria funtzionalistak eta diskurtsoaren  |
|________________________________analisia_________________________________|

1970-1980ko hamarkadetan, itzulpen-aldaketen eredu linguistiko estatikoetatik
urrunduz, Alemaniako hainbat teorialari itzulpena ikuspegi funtzionalista eta
komunikatibo batetik aztertzen hasi ziren.

3.1. Testu-motak: Katharina Reiss
Hasi aurretik, aurkez dezala ikasleak Reissen irakurgaia

3.1.1. Hizkuntzaren funtzioak

Katharina Reissek itzulpenak ebaluatzeko teoria funtzional bat garatu zuen,
baina baliokidetasun-unitatetzat hitza edo esaldia hartu beharrean testua
hartuz. Haren ustez, testuaren mailan lortzen da komunikazioa, eta, beraz,
maila horretan bilatu behar da baliokidetasuna. Horretarako, Karl Bühler-ek
hizkuntzaren funtzioei buruz egindako kategorizazioan oinarritu zen (Karl
Bühler: psikologo, filosofo eta hizuntzalari alemana, Gestalt teoriaren
jarraitzailea; harengan oinarritu zen Jakobson hizkuntzaren sei funtzioei
buruzko bere teoria garatzeko):

- Darstellungsfunktion: funtzio informatiboa (non HURA gailentzen den)
- Ausdrucksfunktion: funtzio espresiboa / adierazpen-funtzioa (non Nia
gailentzen den)
- Appellfunktion: funtzio apelatiboa / deitzailea (non ZUa gailentzen den)

3.1.2. Testu-motak

Hizkuntzaren hiru funtzio horiek zein testu-mota edo egoera komunikatibotan
erabiltzen diren, horren arabera banatu zituen Reissek testu-motak:

1) Testu informatiboak:
- Ekintzen edo gertaeren komunikazio hutsa (informazioa, jakintza,
iritziak...).
- Informazioa transmititzeko erabiltzen den hizkuntza-dimentsioa logikoa edo
erreferentziala da.
- Komunikazioaren ardatz nagusia edukia da.

2) Testu espresiboak:
- Sorkuntzazko konposizioa.
- Hizkuntzaren dimentsio estetikoa erabiltzen da.
- Autorea edo igorlea da ardatza, baita mezuaren forma ere.

3) Testu operatiboak:
- Jarrera jakin bat eragiteko edo sorrarazteko saiakera: helburua da irakurlea
edota testuaren hartzailea era jakin batean jokatzeko konbentzitzea. Adibidez,
produktu bat erosteko (iragarki batean) edo argudio batekin bat egiteko
(politika-diskurtso batean).
- Hizkuntza-dimentsioa dialogikoa da.
- Mezuaren hartzailea da ardatza.

4) Testu audio-medialak:
- Filmak, ikus-entzunezko iragarkiak...
- Aurreko hiru testu motak bestelako euskarriekin osatzen dituzte (musika,
irudiak...)


Reissen arabera, testu-genero guztiak sartzen dira berez oinarrizko hiru testu-
mota horietan. Testu-genero batzuk argi eta garbi dagozkio testu-mota bati:

- Erreferentzia-testua (entziklopedia bateko edo wikipediako artikulu bat,
adibidez) > INFORMATIBOA
- Poema > ESPRESIBOA
- Iragarkia > OPERATIBOA

Baina testu-genero gehienak testu hibridoak dira, eta testu-mota biren edo
hiruren artean aurkitzen dira. Adb.:

- Biografia: informazioa transmititzen da baina forma artistiko bat erabiliz
- Eleberri_satirikoa: hartzailearengan erantzun bat eragin nahi da baina forma
artistiko bat erabiliz.

(Erakutsi testu motak hiru funtzioen araberako triangeluan kokatzen dituen
grafikoa, PPTan).

Nolanahi ere, Reissek dio testu bakoitzak baduela bere funtzio nagusia, eta
STko funtzio nagusia transmititzea dela XT bat arrakastatsua izateko faktore
erabakigarria.

3.1.3. Itzulpen-metodoak

Beraz, testu-motaren arabera, itzulpen-metodo jakin batzuk proposatzen ditu:

1) Testu informatiboak itzultzeko:
- XTk STren eduki erreferentzial edo kontzeptual guztia transmititu behar du. -
Itzulpenak “prosa argian” idatzia egon behar du, erredundantziarik gabe eta
beharrezkoa den lekuetan esplizitazioa erabiliz.

2) Testu espresiboak:
- XTk STren forma estetiko eta artistikoa transmititu behar du.
- Itzulpenean “identifikazio-metodoa” erabili behar da: itzultzaileak STren
autorearen ikuspuntua bereganatu behar du.

3) Testu operatiboak:
- XTk desiratutako erantzuna eragin behar du hartzailearengan.
- Itzultzaileak “egokitzapen-metodoa” (adaptive) erabili behar du, XTren
irakurleen artean efektu baliokidea lortzeko.

4) Testu audio-medialak:
- Metodo “osatzailea” (supplementing) erabili behar da halako testuak
itzultzeko, idatzizko hitzak irudi bisualekin eta musikarekin osatzeko.

 ___________________________________________________________________________
|ARIKETA 8:                                                                 |
|1. Sailkatu testu-generoak Reissen hiru testu-moten arabera (hirukian).    |
|Zuzenketa arbelean egin daiteke: ikasle bakoitzak idatz dezala testu-genero|
|bat.                                                                       |
|2._Testu-mota_bakoitzaren_itzulpen-metodoari_buruzko_taula_bete.___________|




Reissek onartzen du, halere, kasu batzuetan STren eta XTren funtzioak ez
datozela bat. Adb. (adibidea Reissena berarena da):

Gulliver’s Travels (Jonathan Swift, 1726):
ST: TESTU OPERATIBOA nagusiki (eleberri satirikoa, garaiko gobernuaren kontra)
XT: TESTU ESPRESIBOA gaur egun (entretenimendurako fikzioa)

 __________________________________________________________________________
|ARIKETA 9: Testu-mota desberdinak sailkatu hiru testu-moten arabera. Gero,|
|testu_horien_itzulpenak_eman_eta_aztertu_ea_funtzio_berbera_lortzen_den.__|

KRITIKA
Reissen ekarpena garrantzitsua izan zen oso, beheko maila linguistikoetatik
(hitza, esaldia) itzulpen osoaren helburu komunikatibora eraman zuelako arreta.
Ekarpen garrantzitsua izan zen, halaber, ikusaraztea STaren xedea eta XTaren
xedea ez direla beti bat etortzen (Jonathan Swiften adibidea); izan ere, ideia
horren ondorioz kolokan geratzen da itzultzailearen egitekoa baliokidea den
efektu bat lortzea delako iritzia.

Halere, hainbat kritika egin zaizkio haren lanari:

1) Hizkuntzaren funtzioak zergatik dira hiru bakarrik? NORDek, Reissen bidetik
badihardu ere, laugarren bat ere sartzen du (eta horrela onartu egiten du,
inplizituki, Reissen kontrako kritika hori). Funtzio fatikoa proposatzen du
Nord-ek.(komunikazioa sortzen, abiarazten eta garatzen laguntzen duten hitz,
esaldi eta keinuak, informaziorik ematen ez dutenak eta komunikazioa bera
bideratzen eta interakzio soziala sortzen laguntzen dutenak. Adb.: Kaixo, agur,
bale, jaun-andreok, zer moduz?).

2) Oso zaila da testu-motak bereiztea. Testu guztiak dira hibridoak zentzu
batean edo bestean. Adb.:
- Txosten enpresariala (Reiss: INFORMATIBOA): Hainbat funtzio izan ditzake:
- Informatiboa: enpresa bateko zuzendariei egoeraren berri eman
- Operatiboa: akzionista + merkatu-analistak enpresaren egoera onaz
konbentzitzea
- Espresiboa: finantza-hizkera metaforaz beteta egon ohi da...

- Biografia (Reiss: INFORM eta ESPRES artean): Beste funtzio bat ere bai:
- Operatiboa: irakurlearengan gaiaren inguruko jarrera jakin bat piztu.

- Iragarkia (Reiss: OPERATIBOA): Beste batzuk:
- Inform: produktu baten berri eman
- Espres: alderdi artistiko bat erabiliz

3) Itzulpen-metodoa ez dago soilik testu-motaren menpe. Beste faktore batzuk
ere kontuan hartu behar dira: itzultzailearen rola eta helburua, presio sozio-
kulturalak...

3.2. Itzulpen-ekintza: Justa Holz-Mänttäri
Itzulpen-ekintza (translatorisches Handeln > translational action)

3.2.1. Itzulpena komunikazio-ekintza gisa
Komunikazio-teoriako eta ekintza-teoriako (action theory) hainbat kontzeptutan
oinarrituz, Holz-Manttarik askotariko itzulpen-egoeratan aplikatzeko moduko
eredu eta jarraibide batzuk proposatu nahi izan zituen.

Justa Holz-Manttari (finlandiarra, 1936-). Translatorisches Handeln. Theorie
und Methode (1984)

Itzulpena helburu jakin batekin egiten den komunikazio-ekintza da Holz-
Manttarirentzat. Gizakien arteko interakzioa helburu duen transferentzia
interkulturala. Hau da, itzulpen-ekintzaren helburua ez da hitzak, esaldiak edo
testuak itzultzea, baizik eta kultur harresiak gaindituz bi talderen arteko
komunikazio eta kooperazioa lortzea.

3.2.2. Itzulpen-ekintzako parte-hartzaileak
Komunikazio-prozesu horretan hainbat parte-hartzaile daude (adibide moduan:
Kutxabankek bere mailegu modalitate berriei buruzko eskuorri bat prestatu du,
publizitate gisa bezeroei emateko, eta itzultzaile profesional bati euskarara
itzultzeko eskatzen dio) :

- ABIARAZLEA: Itzulpena behar duen enpresa edo norbanakoa
- ENKARGU-EMAILEA: Itzultzailea kontaktatzen duen pertsona
- ST EKOIZLEA: Enpresa barruan ST idazten duen pertsona
- XT EKOIZLEA: Itzultzailea
- XT ERABILTZAILEA: XT erabiltzen duen pertsona. Adb.: irakaslea (itzulpena
irakas-material gisa erabiltzen du) edo komertzial bat (salgaien esku-orri
itzulia erabiltzen du).
- XT HARTZAILEA: XTren azken hartzailea. Adb.: ikasleak (itzulpena ikas-
material gisa irakurtzen dute) edo komertzialaren balizko erosleak (salgaien
esku-orri itzulia irakurtzen dute)

Itzulpen-ekintzan parte hartzen duten aktore horietako bakoitzak bere rol eta
helburu espezifikoak ditu, lehen mailakoak eta bigarren mailakoak. Helburu
horiek lortzeko elkarren beharra dute parte-hartzaile guztiek. (Holz-Manttarik
adibide batez esplikatzen du: komun kimiko bat instalatzeko jarraibideak
itzultzeko enkargua jaso duen itzultzaile profesional baten kasua. Denek izango
dute helburu nagusi eta bigarren mailakoren bat: itzultzaileak dirua irabaztea
eta kontratua betetzea, eta abar. Eta denek beharko dute besteekin harremanetan
egon –zalantzak argitzeko itzultzaileak…-).

Itzulpen-ekintzaren helburua da, Holz-Manttariren iritzian, hartzailearentzat
funtzionalki komunikatiboa izango den XT bat lortzea. Horrek esan nahi du XHko
kulturan funtzionalki egokia denak baldintzatuko duela XT, eta ez soilik STren
izaerak. Funtzionalki egokia zer den zehaztea itzultzailearen ardura da; berak
bermatu behar du transferentzia interkulturala behar bezala gertatu dela.

Itzulpen-estrategiei dagokienez, hartzailearen beharrek baldintzatuko dute XT.
Adb.: Itzultzaileak uste badu STko termino tekniko bat ez duela ulertuko
hartzaileak, bere ardura da azalpen bat ematea.

KRITIKA
Holz-Manttariri aitortu zaion meritua da itzulpena bere testuinguru
soziokulturalean txertatzea eta bizitza errealeko baldintza eta muga guztiak
(ekonomikoak, profesionalak...) kontuan hartzea. Halere, hainbat kritika egin
zaizkio:

    * Oso azalpen gutxi ematen ditu itzulpen konkretuak egiteko moduari buruz
      (itzulpen-egoera praktikorik apenas azaltzen du)
    * Itzulpen-ekintzaren helburua transferentzia interkulturala dela dioen
      arren, ez du oso modu xehean aztertzen desberdintasun kulturalaren auzia
    * ST guztiz baztertzea ere leporatu izan diote. Itzulpen baten irizpide
      nagusia funtzionalitatea izateak ezin du aitzakia izan itzultzaileak nahi
      duena egiteko askatasun osoa izan dezan.

3.3.Skoposteoria: Hans J. Vermeer eta Katharina Reiss

Hasi aurretik, ikasleak aurkez dezala Vermeeren irakurgaia.

3.3.1.Skoposedo xedearen garrantzia

“Skopos” (grekoz): helburua, xedea.

Hans J. Vermeer traduktologoak sartu zuen hitz hori itzulpen-teorian, 1970eko
hamarkadan, itzulpenaren helburua izendatzeko termino tekniko moduan. Skopos
teoriaren inguruko liburu nagusia:

Reiss eta Vermeer (1984): Grundlegung einer allgemeine Translationstheorie

Skopos teoria oso lotuta dago Holz-Manttariren itzulpen-ekintzarekin, Skopos
teoriak ere antzeko moduan definitzen duelako itzulpen-ekintza:
- ST batean oinarritzen da,
- negoziatu eta gauzatu egin behar da, eta
- helburu bat eta emaitza bat dauzka.

Skopos teoriak itzulpenaren helburuan jartzen du arreta nagusia. Helburu horrek
baldintzatuko du zein itzulpen-metodo eta -estrategia erabili behar diren
funtzionalki egokia izango den emaitza bat (“translatum”, Vermeeren hitzetan)
lortzeko. Beraz, skopos teoriaren arabera, ST bat zergatik itzuli behar den eta
XTren funtzioa zein izango den jakiteak berebiziko garrantzia du
itzultzailearentzat.

3.3.2.Skoposteoriaren “legeak”

Aipatutako liburuan, Reiss eta Vermeerek testu guztientzat balioko duen
itzulpen-teoria orokor bat garatzea dute helburu. Hauek dira teoria horren
oinarrizko “legeak”:

1) Translatum edo XT baten helburuak edo skoposak baldintzatzen du nolakoa
izango den translatum hori.
2) XT bat XK eta XH batean egiten den informazio-eskaintza bat da, SK eta SH
batean egiten den informazio-eskaintza batekin lotua.
3) XT baten informazio-eskaintzak ez du zertan argi eta garbi itzulgarria edo
alderantzikagarria (reversible) izan.
4) XT batek barne-koherentzia izan behar du (hau da, koherentea izan behar du
hartzailearen egoerarekin).
5) XT batek koherentea izan behar du STrekiko.
   1. Bost lege horiek hierarkikoki antolatuta daude, eta SKOPOSari buruzko
      legea da nagusia edo lehena.

Azalpena:
   1. arauan lotu egiten dira ST eta XT bakoitzak bere hizkuntzan eta kulturan
      duen funtzioarekin. Itzultzailea, beraz, kulturen arteko komunikazio-
      prozesu bateko giltzarria da.
   2. arauko itzulgarritasunari buruko gogoetak aditzera ematen du XTaren
      helburuak ez duela zertan STaren helburuaren berdina izan.
4. eta5. arauek translatumaren arrakasta ebaluatzeko irizpideak eskaintzen
dizkigute: koherentzia (4. araua) eta fidelitatea (5. araua). Hau da, itzulpena
koherentea gertatu behar zaio hartzailearentzat, haren testuinguruaren eta
ezagutzen arabera, eta bigarrren maila batean koherentea izan behar da
Starekiko (hots, fidela). Baina, esan bezala, garrantzi handiagoa ematen dio
hartzailearen testuinguruarekiko koherentea izateari.

Skopos teoriaren abantailetako bat da testu berbera hainbat modutan itzultzeko
aukera zabalik uzten duela, XTren eta itzultzaileari ematen zaion enkarguaren
arabera STren bertsio bat baino gehiago sor bailitezke. Adib., Zergatik panpox
(ama, ikastola...)

3.3.3. Itzulpen-enkargua
Itzulpen-ekintza kasuan-kasuan egokia izan dadin, skopos delakoak esplizituki
edo inplizituki agertu behar du itzulpen-enkarguan. Vermeer-en arabera,
enkarguak bi osagai hauek izan behar ditu:

1) helburu edo skoposa
2) helburu hori lortzeko baldintzak (epea, tarifak...). Baldintza horiek
itzultzailearen eta enkargu-emailearen artean negoziatu behar dira, eta
itzultzaileak, aditua denez, enkargu-emaileari bere iritzia eman behar dio
helburuaren egingarritasunaren inguruan.

Beraz, XT baten izaera bere skoposaren edo enkarguaren araberakoa izango da.
XT bat funtzionalki eta komunikatiboki egokia izango da baldin eta XTk
enkarguan zehaztutako helburua betetzen badu.

KRITIKAK:
1) Itzulpen-teoria orokor bat izan nahi zuen arren, testu literarioak kanpoan
geratzen dira. Testu literarioek ez omen daukate helburu jakinik eta/edo askoz
ere konplexuagoak dira estilistikoki.

2) Skopos teoria Reissen testu-moten ereduan oinarritu zutela esan arren, ez
dirudi Skopos teorian ST-motak inolako eraginik daukanik itzulpen-metodoan.

3) Ez zaio behar besteko arreta jartzen STren izaera linguistikoari, ezta STren
mikroegiturako ezaugarrien itzulpenari ere. Hau da, XT baten skoposa behar
bezala beteta gera daiteke, eta halere XT hori ezegokia izan daiteke segmentu
jakin batzuen maila estilistiko edo semantikoan.

3.4. Itzulpena eta testu-analisia: Christiane Nord

Nordek ere itzulpenak aztertzeko eredu funtzional bat proposatu zuen, bere
teorian testu-analisiaren hainbat elementu txertatuz. Bere lana: Text Analysis
in Translation (1988/2005)

3.4.1. Itzulpen dokumentala eta instrumentala
Lehenik eta behin bi itzulpen-mota bereizten ditu:

- ITZULPEN DOKUMENTALA: Xede-kulturako irakurleari sorburu-kulturan egon zen
ekintza komunikatiboaren dokumentu moduan balio dion itzulpena. Irakurleak
badaki itzulpen bat irakurtzen ari dela, XTn etengabe ageri zaizkiolako STren
zantzuak. Adb.:

    * Itzulpen literarioa: XTren hartzaileari STren ideietarako sarbidea ematen
      zaio, baina hartzaileak badaki itzulpen bat irakurtzen ari dela.
    * Hitzez hitzezko itzulpena edo literala
    * Itzulpen exotizatzailea: SKrekin loturiko hainbat elementu lexiko itzuli
      gabe uzten dira itzulpenean STren kolore edo kutsua mantentzeko. Adb.:
      Alemaniako janariari lotutako Quark (gaztanbera), Roggenbrot (zekale-
      ogia) eta Wurst (saltxitxa).


- ITZULPEN INSTRUMENTALA: STren mezua ekintza komunikatibo berri batera
transladatzeko tresna edo instrumentua. Irakurlea ez da kontziente itzulpen bat
irakurtzen ari denik; bere hizkuntzan idatzitako testu bat balitz bezala
irakurtzen du. STren eta XTren funtzioa berbera izan ohi da. Adb.: programa
informatiko bat erabiltzeko instrukzioak (bai STren bai XTren funtzioa da
irakurleari programa hori erabiltzeko argibideak ematea).

Norden helburua zen STak aztertzeko eredu bat sortzea, testu-mota eta itzulpen-
egoera guztietan aplikatzeko modukoa. Aurrekoak bezala, eredu funtzionalista da
Nordena: STren ezaugarriak eta funtzioa ulertu behar da lehenik, ondoren XTren
helburua lortzeko egokienak diren itzulpen-estrategiak aztertzeko.

Beraz, Reiss, Vermeer eta Holz-Manttariren premisa asko egin zituen bere, baina
aurrekoek baino arreta handiagoa eskaini zien STaren ezaugarriei: elkarri
lotutako faktore estratestualak eta STren ezaugarri intratestualak aztertzea
proposatzen du.

3.4.2. Itzulpenerako testu-analisia

Lehen liburu hartako eredua oso konplexua zen, baina aurrerago, Translating as
a Purposeful Activity (1997) liburuan, teoria funtzionalisten elementu nagusien
sintesi moduko bat eskaintzen du, eta itzultzaileak itzulpenari ekin aurretik
egin behar duen analisia bi alderdi nagusitan egituratzen du:

1) Itzulpen-enkarguaren azterketa: Itzultzaileak itzulpen-enkargua ondo aztertu
behar du itzultzen hasi aurretik. Itzulpen-enkarguaren barruan xehetasun hauek
identifikatu behar ditu, bai STri bai XTri dagokienez:

- Testuaren funtzioa
- Igorlea eta hartzailea
- Testua noiz eta non jasotzen den
- Bitartekoa (ahozkoa, idatzia, ikus-entzunezkoa…)
- Arrazoia (zergatik idatzi zen ST eta zergatik itzuli behar den)


2) STren analisia: Ondoren, STren faktore intratestualak aztertu behar dira,
lehenetsiko den itzulpen-estrategia erabakitzeko. Hauek izan daitezke faktore
intratestualetako batzuk (eredu malgua proposatzen du hemen Nordek):

- Gaia
- Edukia: testuaren esanahia, esanahi konnotatiboa barne
- Presuposizioak: STaren hartzaileen zein XTaren hartzaileen ezagutza eta
kultur ondarearengatik kontuan hartu beharko liratekeen erabakiak. Adibidez, 10
Downing Street Britainia Handiko Lehen Ministroaren egoitza dela azaltzen duen
testu bat ingelesera itzuli beharko balitz, informazio hori (erredundantea)
ezabatzea komeniko litzateke, ziurrenik. Eta beste batzuetan, kontrara,
informazioa gehitu behar izaten da.
- Egitura: mikroegitura (ideien arteko hurrenkera logikoa, egitura
tematikoa...) eta makroegitura (sarrera, oin-oharrak, aipuak...).
- Elementu ez-berbalak (irudiak, letra etzanak…)
- Lexikoa: dialektoak, erregistroak eta terminologia espezifikoa.
…



Ondoren,itzulpen-arazoen hierarkizazio funtzionalbat proposatzen du Nordek:
Itzulpenari ekitean, hierarkia honetako pausoei jarraitu behar zaie:

   a. STaren eta XTaren funtzioak konparatu, zer itzulpen mota erabili behar
      den zehazteko (dokumentala ala instrumentala)
   b. XTren egoerara egokitu beharko diren elementuak identifikatu (itzulpen-
      enkargua aztertu ondoren (1))
   c. Itzulpenaren estiloa erabaki (SK ala XKra begirakoa); estiloa itzulpen-
      motaren araberakoa izango da (dokumentala ala instrumentala)
   d. Testuaren arazo konkretuak aztertu beheragoko maila linguistiko batean
      (STren analisia eginez (2)).

Nord-en ereduak aurreko teoria funtzionalisten abantaila asko biltzen ditu:

    * Holz-Manttariren itzulpen-ekintzako parte-hartzaileak kontuan hartzen
      dira (itzulpen-enkargua aztertzean).
    * Reiss eta Vermeeren skoposak garrantzi handia du (itzulpen-enkarguan
      aztertu behar den lehen gauza STren eta XTren funtzio edo helburua da),
      baina ez da faktore erabakigarri bakarra.
    * Reissen testu-motek eta funtzio komunikatiboek eragina dute Norden STren
      analisian, baina analisi hori askoz ere malguagoa da.

 ___________________________________________________________________________
|ARIKETA 10: Aztertu itzulpen-egoerak, eta esan zein diren itzulpen-ekintza |
|bakoitzeko parte-hartzaileak eta itzulpen-enkarguaren ezaugarriak. Ondoren,|
|itzuli testua funtzionalki komunikatiboa izango den XT bat lortzeko        |
|beharrezko_iruditzen_zaizkizun_neurriak_hartuta.___________________________|


3.5. Diskurtsoaren analisian oinarritutako itzulpen-teoriak

1970-1990 hamarkadetan, hizkuntzalaritza aplikatuan gero eta garrantzi
handiagoa hartu zuen “diskurtsoaren analisiak”, zeina Michael Halliday
hizkuntzalariaren “gramatika sistemiko funtzional” delakoan oinarritzen zen.

1990eko hamarkadan, diskurtsoaren analisia itzulpenen analisirako erabiltzen
hasi ziren zenbait traduktologo. Besteak beste:

    * Juliane House (1997):Translation Quality Assessment: A Model Revisited
    * Mona Baker (1992):In Other Words
    * Basil Hatim & Ian Mason (1990):Discourse and the Translator
    * Basil Hatim & Ian Mason (1997):The Translator as Communicator

3.5.1. Testu-analisia vs diskurtsoaren analisia

Diskurtsoaren analisiak badu nolabaiteko lotura Christiane Nordek proposatutako
testu-analisiarekin; izan ere, bietan aztertzen da testuaren antolaketa
esaldiaren mailaren gainetik.Halere, hauxe litzateke bien arteko desberdintasun
nagusia:


    * Testu-analisiaren helburua, normalean, testuak nola antolatzen diren
      deskribatzea da (esaldien egitura, kohesioa…)

    * Diskurtsoaren_analisiaren helburua, berriz, hizkuntzak esanahia eta
      gizarte- eta botere-harremanak nola komunikatzen dituen aztertzea da.

3.5.2. Diskurtsoa eta pragmatika

Itzulpen-teoriari aplikatutako diskurtsoaren analisiak aztertzen dituen alderdi
nagusien artean, hauek aipatuko genituzke:

-DISKURTSOA:Hizkuntzan eta testuetan presente dagoen diskurtsoa egoera
soziokulturalen eta botere-harremanen isla da. Itzulpenean parte hartzen duten
eragileen diskurtsoak zuzeneko eragina du itzulpenean.


-PRAGMATIKA:Diskurtsoaren analisian aztertzen den alderdi garrantzitsuenetako
bat “pragmatika” da:


Itzulpen-teoria hauetan erabili diren kontzeptu pragmatikoetako batzuk:
    * Koherentzia:Hartzailearen espektatiben eta mundu-ikuskerak baldintzatua.
    * Presuposizioa:Igorlearen ustez hartzaileak daukan jakintza linguistiko
      eta estralinguistikoa, igorlearen mezua ulertzeko ezinbestekoa dena.
    * Inplikatura:Igorleak esan nahi duena edo iradokitzen duena, eta ez
      benetan esaten duena.

Diskurtsoaren alderdi pragmatiko horiek aztertzeko ezinbestekoa da igorlearen
eta hartzailearen kultura, esperientzia, bizimodua eta mundu-ikuskera aztertu
eta kontuan hartzea. Ondorioz, teoria hauetan berebiziko garrantzia hartzen
dute itzulpena baldintzatzen duten baldintza sozial, kultural, politiko eta
ideologikoek. Ideologiarekin lotutako alderdi horiek 5. eta 6. gaietan landuko
ditugu.



12
