           7. gaia Itzulpengintzaren teoria 2014-2015        7. GAIA: Itzulpenari buruzko teoria filosofikoak  Orain arte, itzulpenaren teoria literario, linguistiko eta kulturalak ikusi ditugu. Gai honetan, itzulpena ikuspuntu filosofiko batetik aztertu duten hainbat adituren lanak ikusiko ditugu, bereziki XX. mendearen azken hamarkadetan garatu ziren itzulpen-teorietan (teoria postkolonial eta feministetan, Venuti eta Bermanengan...) eragin nabarmenena izan zutenak.  7.1. George Steiner eta mugimendu hermeneutikoa  7.1.1. Hermeneutika eta itzulpena  HERMENEUTIKA: Testu idatziak aztertu eta beren esanahia interpretatzea helburu duen arte edo zientzia. XVIII. mendearen bukaeran eta XIX.aren hasieran du jatorria, erromantiko alemaniarren idatzietan (bereziki 1. gaian aurkeztu genuen Friedrich Schleiermacherren lanetan). Hasiera batean filosofian eta teologian aplikatzen zen hermeneutika, testu filosofikoak eta eskritura santuak interpretatzeko, baina gerora beste alor batzuetan ere aplikatu izan da; besteak beste, kritika literarioan eta itzulpengintzan.  George Steiner-en After Babel (1975) jo izan da itzulpena ikuspegi hermeneutiko batetik aztertzen duen lanik garrantzitsuentzat. Ikuspegi hermeneutikoaren helburua da, Steinerren arabera, aztertzea zer esan nahi duen ahozko edo idatzizko testu bat “ulertzeak”. Uste du testu baten esanahia ezin dela modu objektiboan interpretatu edo deskribatu; areago, testuek ez daukate zentzu bakar eta benetako bat. Aitzitik, edozein testuren ebokazio-ahalmen mugagabea irakurlearen esperientzia subjektiboaren bidez zehazten da.  Steinerrek dio testuak “ulertzea” estuki lotuta dagoela itzulpenarekin:     * Itzulpena eguneroko komunikazioaren parte da. Itzultzeekintzaren       prozedura eta arazo guztiak erabat presente daude edozein hizkuntzatako       hizketa nahiz idazketajarduera guztietan:           o Etengabe ari gara gure pentsamenduak eta ideiak hitzetara ekartzen             edo itzultzen.           o Era berean, entzuten edo irakurtzen dugun mezu bat ulertzeko mezu             hori dezifratu edo itzuli egin behar dugu.     * Bi hizkuntza desberdinen arteko itzulpena, hortaz, gizakien hizketaren       funtsa den jardueraren aplikazio konkretua besterik ez da.  7.1.2. Mugimendu hermeneutikoaren lau faseak  Steinerrek ekintza artistiko gisa ikusten du itzulpena, eta ez zientzia gisa. Itzulpenean “mugimendu hermeneutiko” bat gertatzen dela esaten du: “the act of elicitation1 and appropriative transfer of meaning”, alegia esanahia erauzteko eta nork bere eginez transferitzeko ekintza. Mugimendu hermeneutiko horren barruan lau zati edo fase gertatzen dira:  1. Initiative trust (hasierako konfiantza): Itzultzaileak, lehenik,_sinesten du jatorrizko testuan badagoela zerbait uler eta itzul daitekeena. Edozein ulertze-ekintzaren (eta ulertze-ekintza horien artean, itzulpenaren) oinarrian, badago halako konfiantza bat, halako sineste bat munduaren koherentzian. Itzultzaileak sinesten du STk baduela esanahi koherente bat, itzultzea merezi duena.  2. Aggression (oldarraldia) edo penetration:Ondoren, esanahi hori erauzi egiten du mugimendu bortitz baten bidez. Heidegger aipatuz, esaten du ulertzea, errekonozitzea, interpretatzea nahitaez dela eraso- edo oldar-ekintza bat. Edozein ulertze-ekintzak beste entitatea bereganatzea (apropriative) dakar. Hitzak berak dioen bezala: comprehension  comprehend.  San_Jeronimoren metafora gogorarazten du:     * Jatorrizkoa bere konkistatzaileak (itzultzaileak) esklabo edo gatibu       hartzen du eta XHra eramaten du.  Steinerrek antzeko metaforak erabiltzen ditu:     * SHko testua materialki “argalago” bihurtzen da itzultzean; badirudi argia       pasatzen dela haren zuntz solteen artetik.     * Meategi bat ustiatu ondoren, paisaian halako orbain bat geratzen da.       Gauza bera egiten dio itzulpenak jatorrizkoari, haren esanahi guztia       erauzten dionean.  Steinerrek dioenez:     * Testu batzuk “ahitu” egin izan ditu itzulpenak (“exhausted by       translation”)     * Beste testu batzuk, berriz, estetikoki atseginago egiten ditu itzulpenak,       “transfigurazioari” edo “penetrazioari” esker. Halako itzulpenak       jatorrizkoak baino hobeak dira, eta itzulpenean baizik ez dira irakurtzen       (jatorrizkoa bigarren maila batean geratzen da, erdi ahaztuta).  Bigarren atal honetan erabiltzen dituen hitzak: incursive, extractive, appropriative, violent, invasive, exhaustive, encirclement, ingestion  3. Incorporation (ekartzea edo inportatzea) edo embodiment:Bigarren fasean erauzitako esanahi hori xede-hizkuntzara ekarri edo inportatzea. XH hori ez dago hutsik, baizik eta bere hitz eta esanahiz beterik. Beraz, inportazio hori modu askotara egin daiteke:      * Mutur batean, “erabateko domestikazioa” legoke. Adibidez, Martin       Luteroren Bibliaren itzulpena alemanera.     * Beste muturrean, “arroztasun eta bazterrekotasun iraunkorra” (permanent       strangeness and marginality). Adibidez, Alexander Puxkinen Onegin       nobelaren ingelesezko itzulpena, Vladimir Nabokovek egina.  Baina “naturalizazio”-maila edozein delarik ere, beti dago arriskua inportazio- ekintza horretan XHren egitura kolokan jartzekoa. Edozein hizkuntzak, edozein komunitate kulturalek zerbait inportatzen duenean, beti dauka transformatua izateko arriskua. Transformazio hori bi motatakoa izan daiteke:      * Sakramentuzko kontsumo edo haragiztatze moduan (“sacramental intake” or       “incarnation): Xede-kulturak obra arrotz bat irentsi eta horri esker       aberasten denean gertatzen da.     * Infekzio moduan: Batzuetan, xede-kultura infektatu edo kutsatu egiten du       itzulpenak, eta, halakoetan, xede-kulturak errefusatu egiten du       inportazio hori. Horixe gertatu zen, adibidez, XVIII. mendeko frantses       literatura neo-klasikoarekin: Europar erromantizismoak ez zuen onartu       frantses literatura hori, eta haren aurka erreakzionatu zuen.  Inportazioaren ondoriozko transformazio hori norbanakoarengan ere gerta daiteke. Inportatzen duen horrek berak guztiz desorekatu dezake itzultzailea, guztiz kontsumitu ditzake haren indar eta energiak. Badira idazle batzuk itzultzeari utzi diotenak (batzuetan beranduegi), testu arrotzaren ahotsak bere ahots propioarekin talka egin izan duelako.  4. Compensation (konpentsazioa) edo restitution:Hirugarren faseko inportazio horrek eragindako desoreka hori nolabait orekatu edo osatzeko, “konpentsazioa” behar da; eta horrela osatzen da ziklo hermeneutikoa. Laburbilduz:      * Hasierako konfiantzaren bidez, testu arrotzarengana hurbildu edo       makurtzen gara.     * Ondoren, testu arrotz hori inbaditu, eraso eta erauzten dugu.     * Gero, etxera itzultzen gara, testu arrotzari erauzitakoa bizkar gainean       dugula eta, beraz, karga-karga eginda eta desorekatuta.     * Ekintza hermeneutikoa konpentsatzea ezinbestekoa da orain desoreka hori       konpontzeko.  Jatorrizko testuaren esanahiaren erauzketa eta inportazio agresiboari esker, itzulpenak hustu egiten du nolabait jatorrizkoa, eta hondakin batekin uzten du. Hondakin hori, ordea, jatorrizko testuan galera eragin arren, positiboa da: izan ere, itzulpenari esker, jatorrizkoa “goratu” edo “hobetu” egiten da (“enhance”).  ST bat itzultzeko modukotzat jotzeak berak duintasuna ematen dio jatorrizko horri, magnifikatu egiten du. Jatorrizko testua bere “oihartzun” edo “ispilu” diren xedetestuekiko harremansare batean sartzen da, eta harreman horiek guztiek jatorrizkoa aberasten dute. Bai itzulpen egokiek, baita desegokiek ere:      * Itzulpenajatorrizkoa_baino_txarragoa denean, itzulpenak are ikusgarriago       egingo ditu jatorrizkoaren bertuteak.     * Itzulpenajatorrizkoa_baino_hobea denean, itzulpenak argi erakutsiko du       STk badituela hainbat potentzialitate, oraindik egikaritzeko daudenak.  Horrela, beraz, konpentsatu egiten da itzulpenak eragindako desoreka hori, eta nolabaiteko “berdintasuna” lortzen da. Berdintasun horrekin dago lotuta, hain zuzen ere, fideltasunaren kontzeptua, Steinerren iritziz: itzultzailea fidela da baldin eta itzulpenean sortzen den indar-desoreka hori (zeina berak sortu baitu ulertze-ekintza agresibo eta inbaditzaile horren bidez) orekatzen ahalegintzen bada.  Fideltasuna horrela ulertuta soilik lortuko da itzulpengintzaren historian nagusitu den eredu hirukoitz antzuari ihes egitea (itzulpen literala, parafrasea eta imitazio librea).  7.1.3. Mugimendu hermeneutikoaren adibideak  Steinerrek, mugimendu hermeneutikoari eskaintzen dion kapituluan, mugimendu hori ongi islatzen duten itzulpen literario batzuen adibideak emanez jarraitzen du:  Herman Broch (1945):Der Tod des Vergil(alemanezko jatorrizkoa) Jean Starr Untermeyer (1945):The Death of Virgil(ingelesezko itzulpena)  Itzultzaileak jatorrizko autorearekin estuki kolaboratu zuen itzulpena egiteko. Steinerrek itzulpen bikaintzat dauka. Esaten du zentzu askotan XT ezinbestekoa zaiola jatorrizkoari. Ingelesak alemana oso oso hurbiletik jarraitzen du, eta bi hizkuntza horien arteko nahasketa horretan, Steinerrek testu “interlinear” moduko bat ikusten du, poeten ametsa den “idiolekto absolutu” moduko bat.   Steinerrek hitzez hitzezko itzulpenaren aurka nagusitu izan den jarrera kritikatzen du, eta hitzari berebiziko garrantzia ematen dio.  Haren ustez, hizkuntzek bat egiten duten eta elkarrekin nahasten diren puntu horretan gertatzen da benetako ulerkuntza eta itzulpena.  Ezra Pounden txineratiko itzulpenak  Ezra Poundek txinerarik ia jakin gabe itzuli zituen hainbat testu txinatar, eta Steinerrek abantaila moduan ikusten du hori: SH eta SKtik urruti dagoenez (eta testua ez duenez guztiz ulertzen), itzultzaileak ez du inolako aurreiritzirik bi hizkuntza eta kultura horien arteko kontaktuaz, eta askatasun handiagoz jardun dezake.   Steinerren arabera, ezinbestekoa da “diferentziaren” kontzeptua (Derrida lantzean sakonago jorratuko dugun kontzeptua). Itzultzaileak modu diferentean esperimentatzen ditu bere ama-hizkuntza eta hizkuntza arrotza; eta hizkuntza- pare bakoitzak bere diferentziak ezarriko dizkio itzultzaileari eta xede- gizarteari. Diferentzia hori zenbat eta handiagoa izan, zenbat eta “erresistenteagoa”, orduan eta iragazgaitzagoa izango da jatorrizko testua. Baina hain zuzen ere iragazgaiztasun horrek eta diferentzia horrek erakartzen dute gehien itzultzailea, eta horiek bultzatuko ditu itzulpen onak egitera.  7.1.4. Steinerren eragina eta kritika  Steinerren lanak arrakasta handia izan du itzulpengintzako adituen artean, eta itzulpen-teorian adituak ez ziren hainbat ikerlari ere hurbildu ditu itzulpengintzara.  BERMAN eta VENUTIrengan eragina Haren eragina agerikoa da, esate baterako, Berman eta Venutirengan: biek azpimarratzen dute obra arrotzaren arroztasuna xede-kulturara sartzearen beharra, eta, Steinerrek bezala, itzulpen ona ez dute domestikazio edo naturalizazio estrategiekin lotzen. Steinerren “diferentziaren” eta “afinitatearen” arteko tentsioak badu zerikusirik Venutiren domestikazio eta arrozte estrategiekin.  KRITIKA: Chomskyren gramatikan gehiegi oinarritu  Bestalde, baina, Steinerren lanak kritika ugari jaso du arlo desberdinetako adituen aldetik. Esate baterako, Steinerrek erreferentzia asko egiten dizkio Chomskyren gramatika generatibo-transformazionalari hizkuntzaren ikuspegi unibertsalista bat eta itzulpenaren teoria oro-hartzaile bat defendatzeko, eta gaur egun zaharkituegia gelditu da joera hori.  KRITIKA FEMINISTA  Itzulpenteoria feministaren defendatzaileek, dagoeneko aipatu ditugun Sherry Simonek (1996) eta Lori Chamberlainek (1988) besteak beste, maskulinotasun kutsuko hizkera erabiltzea leporatu diote: “penetrazioa”, “posesio erotikoa”, “apropiazioa”…  EKARPEN NAGUSIA  Halere, Steinerren ekarpena garrantzitsua da, itzulpenaren ikuspegi tradizionalaren kontraesan zenbait kolokan jartzen dituelako:      * Jatorrizko testuaren zentzu finkoaren ideia zurruna baztertzen du, eta,       horrekin batera, baita itzultzailearen betebeharra zentzu hori bere       horretan, inolako aldaketarik gabe, hizkuntza batetik bestera eramatea       dela dioten teoria tradizionalak ere.      * Horren ordez, defendatzen du benetako ulerkuntza eta itzulpena hizkuntzak       elkarrekin nahasten diren puntuan gertatzen direla.   7.2. Walter Benjamin eta jatorrizkoaren biziraupena  Esan dugunez, George Steinerren After Babel liburua jotzen da gaur egun itzulpengintza eta hermeneutika uztartzen dituen lan garrantzitsuentzat. Harren aurretik, baina, beste hainbat autore ere aritua ziren harreman hori ikertzen. Steinerrek berak Walter Benjamin (1892-1940) filosofo alemaniarra aipatzen du, besteak beste2, itzulpena ikuspegi filosofiko honetatik aztertu duten autore sonatuenen artean.  “Die Aufgabe des Übersetzers” saiakeran (1923) biltzen du Benjaminek itzulpenaren inguruko bere filosofia (berez, Benjaminek berak Baudelaireren Tableaux Parisiens lanaren alemanezko itzulpenari egindako hitzaurrea zen, baina gerora itzulpen literarioari buruzko testu filosofiko garrantzitsuenetako bat bihurtu da).  7.2.1. Jatorrizkoaren biziraupena  Hitzaurre moduko saiakera horretan dioenez, itzulpenaren egitekoa ez da irakurleari jatorrizkoan gordetzen den “esanahia” edo informazioa ulertaraztea. Izan ere, lan literario baten muintzat jotzen duguna ez da lan horretan aurki dezakegun informazioa, bestelako funts misteriotsu, poetiko bat baizik. Itzulpen batek, beraz, funts poetiko hori osatzen lagundu behar dio jatorrizkoari. Itzulpena jatorrizko lanetik aparte dagoen baina jatorrizkoarekin batera bizi den zerbait da; jatorrizkoaren bizitzatik baino gehiago, haren “Überleben” (Benjamin 1972: 10) edo “bizitzaostetik” sortzen da (“afterlife”); izan ere, itzulpena jatorrizkoaren ondoren jaiotzen da, eta berak bermatzen du jatorrizkoaren bizitzaren jarraipena. Itzulpenaren egitekoa, funtsean, hizkuntzen arteko elkarreraginezko harremana (funts misteriotsu eta poetiko hori) agerian jartzea da, harreman hori, itzulpenik gabe, ezkutuan geratuko bailitzateke.  7.2.2. Hizkuntza purua  Zertan datza, ordea, ezkutuko harreman hori? Benjaminek dioenez, hizkuntza bakoitzaren azpian badago ezkutuko asmo bat; asmo hori, ordea, ezin du hizkuntza bakar batek bere kabuz eskuratu, beste hizkuntzetako asmoekiko osagarritasunezko harremanaren bidez baizik. Osagarritasunezko harreman horren bidez, itzulpenak hizkuntzen arteko “reine Sprache” edo “hizkuntza puru” delako bat azalarazten du (Benjamin 1972: 13). Hizkuntza puru hori azalarazteko, ordea, itzulpenak ez du jatorrizkoa estali behar, ez du haren argia oztopatu behar; aitzitik, hizkuntza puruari bere indar guztiz ateratzen utzi behar dio:   Horrela, itzulpenak bi hizkuntzen bateratzea du helburu. Itzultzailearen egitekoa beste hizkuntza batean preso dagoen hizkuntza purua askatu eta bere hizkuntzan azalaraztea da. Gaitasun hori itzulpenarena da esklusiboki:   Benjaminek preso dagoen zerbait askatzearekin lotzen du itzulpena. Metafora hori aurretik ikusitako beste hainbaten aurkakoa da: San Jeronimok zioen, adibidez, itzulpenak ST gatibu hartu behar zuela, esklabo bat balitz bezala nork bere herrira ekarriz. Benjaminek aurkakoa defendatzen du: itzulpenak jatorrizkoa “askatu” behar du.  7.2.3. Itzulpen literala  Horretarako, baina, itzultzaileak saiatu behar du XH jatorrizkoaren hizkuntza arrotzak modu nabarmenean kutsa dezan. Jatorrizkoaren sintaxiari gertu-gertutik jarraitzen dion itzulpen interlinearra da, Benjaminen ustez, hizkuntza puru hori askatzeko itzulpen-motarik egokiena. Benjaminen ustez, itzulpen “ideala” Bibliaren bertsio interlinear bat da.    7.2.4. Benjaminen eragina  Jatorrizko testuaren arroztasuna xede-hizkuntzan agerraraztearen ideia Schleiermacherrek defendatzen zuen itzulpen-motarekin lotu daiteke: irakurlea testu arrotzarengana hurbiltzearen ideiarekin, eta, ondorioz, baita Venutiren “foreignization” estrategiarekin ere.  Halere, Benjaminen estiloa nahiko lausoa da, eta bi hizkuntzak bateratuz hizkuntza “puru” bat sortzearen ideia filosofikoa oso abstraktua da. Baina abstrakzio horrek eta hizkuntzaren formaren bidez “egia absolutu” bat bilatzeko bere saiakerak eragin handia izan dute geroko hainbat teorialari postmoderno eta dekonstrukzionistarengan.  7.3. Ezra Pound eta hizkuntzaren indarra  Itzulpena hermeneutikaren ikuspegitik aztertu duten autore sonatuenen artean Steinerrek aipatzen duen beste autore bat Ezra Pound (1885-1972) idazle eta kritikari estatubatuarra dugu. Berak ere ekarpen garrantzitsuak egin zizkion hizkuntzen arteko harremanaren inguruko teorien garapenari. Haren ekarpena bi modutan sailka daiteke: itzulpen-kritikaren bidez, batetik, eta praktikaren bidez, bestetik.  7.3.1. Itzulpen-kritika: jatorrizkoa berpiztea  Itzulpena etengabeko sorkuntzalana dela eta jatorrizko lana itzulpenari esker osatzen dela defendatu zuen Ezra Poundek ere. Artelan baten zentzua inoiz ez dela finkoa aldarrikatu zuen. Zentzu hori birmoldatuz doa hizkuntza aldatu eta garatu ahala. Izan ere, antzinako artelan bateko hitzen asoziazioak desberdinak dira artelan hori beste garai nahiz kultura batean jasotzen duenarentzat. Itzulpenak, beraz, ez du jatorrizkoaren zentzua transmititu behar; aitzitik, testu itzuliak lotura edo harreman berriak sortu behar ditu orainaldiarekin. Itzultzailearen lana antzinako aro batean “hilda” gelditu den obra bat gure garai berrian “berpiztea” dela aldarrikatzen du Poundek, Walter Benjaminen “bizitzaostearen” metafora gogorarazten digun ideia honekin. Honela erantzuten die Poundek Homage to Sextus Propertius itzulpena zelaeta zehaztasun falta leporatu zioten kritikariei: “There never was any question of translation, let alone literal translation. My job was to bring a dead man to life, to present a living figure” (Pound 1971: 148149).  7.3.2. Itzulpen-praktika: hizkuntzaren indarra  Ezra Poundek esperimentaziorako erabiltzen zuen itzulpena, hizkuntzaren balio espresiboak arakatzeko eta hizkuntza landu, indartu eta energiaz betetzeko. Itzulpenean zentzua ulertu eta transmititu beharrean, argitasuna, erritmoa, soinua, forma eta halakoak bilatu eta nabarmentzen zituen, horretarako estrategia eta hizkera-mota desberdinak erabiliz.  Karaktereen forma eta irudia: Esate baterako, poema txinatar asko itzuli zituen, poemen zentzuan baino gehiago fidatuz karaktereen irudian, poemaren forman… Txineraz zer edo zer bazekien arren, askok zalantzan jarri zuten haren ezagutza, eta “akats” asko egitea leporatu zioten.  Estilo arkaizantea: Poundek antzinako literatura asko itzuli zuen, besteak beste poesia grekoa, latindarra, anglosaxoia eta italiarra. Bere itzulpenetan, estilo ingeles “victoriarra” edo “edwardiarra” saihesten zuen, oso zurruna iritzita, eta beste estilo arkaizante bat erabili zuen, Venutik gerora bere “foreignizing” estrategiarekin lotuko zuena. Venutik azpimarratzen ditu, besteak beste, Poundek The Seafarer testu anglosaxoia itzultzean hartutako hainbat erabaki: Poundek jatorrizkoaren neurria imitatzen du, eta hainbat kalko egiten ditu; esate baterako:  7.3.3. Pounden eragina  Poundek teorizazioak eta praktikak eragina izan dute ondorengo beste hainbat itzulpen-aditurengan. Jadanik aipatu dugu Venutiren “foreignizing” estrategian izan zuen eragina. Beste hainbat adituk Pounden lana laudatu izan dute hain zuzen ere garaiko itzulpen-eredu dominanteari aurka egin ziolako.  Pounden eragina oso nabarmena da, halaber, zenbait poeta eta itzultzaile brasildarrengan. Augusto eta Haroldo de Campos anaiak, 5. gaiko teoria postkolonialen barruan aipatu genituenak (Bassnetten irakurgaian aipatzen dira), asko inspiratu ziren Pounden itzultzeko moduan. Itzulpena kritikarako eta (bir)sorkuntzarako erabili zuten haiek ere, mugimendu kanibalistaren barruan. Hauxe dio Else Vieira itzulpen-adituak Pounden itzulmoldearen eta de Campos anaien ideien arteko loturaren inguruan:   7.4.Jacques Derrida eta dekonstrukzioa  7.4.1. Dekonstrukzioaren sorrera eta ideia nagusiak  Dekonstrukzioa Frantzian sortu zen, 1960ko hamarkadan, mugimendu postestrukturalista eta postmodernistekin batera. Garai hartan, hainbat filosofia alternatibo indarra hartzen hasi ziren poliki-poliki, hala nola feminismoa, mendebaldar marxismoa, fenomenologia eta nihilismoa, eta Mendebaldeko filosofia eta kultura nagusian ukaezintzat jotzen ziren hainbat arau zalantzan jartzen hasi ziren.  Dekonstrukzioak zalantzan jarri, kuestionatu edo “deseraiki” egiten du HIZKUNTZA, baita hizkuntzaren bidez eraikitzen diren termino, sistema eta kontzeptu guztiak ere. Dekonstrukzioak ez du onartzen esanahia hitzetan finkatuta dagoenik. Aitzitik, esanahia “eraikia” izan dela argudiatzen du, eta hain zuzen ere esanahi hori “deseraikitzen” ahalegintzen da.  “Dekonstrukzio” hitza Jacques Derridak erabili zuen lehen aldiz 1967an, bere De la grammatologie (1967) liburuan. Dekonstrukzioa ez da itzulpenteoriarekin zuzenean lotutako metodologia; izatez, ez du bere burua metodologia gisa ere definitzen. Alabaina, dekonstrukzioaren proposamenak baliagarriak gerta litezke itzulpenprozesuaren arazo teoriko asko jorratzeko. Dekonstrukzioak ikusmolde europar eta iparamerikarretan nagusi den kanon teorikoa goitik behera berraztertzeko filosofema gisa erabiltzen du itzulpena. Hainbat erreferentzia kontzeptual desaktibatu edo deseraiki nahi ditu, besteak beste zentzua, idazketa eta autorea bezalako nozioak. Horrek ez du esan nahi bere helburua tradizio filosofikoa modu erabat nihilistan deuseztatzea denik, egia unibertsal gisa aurkezten zaizkigun hainbat ikuspegi teoriko zalantzan jartzea baizik. Horixe da, funtsean, dekonstrukzioak egiten duena: irtenbide bakoitza zalantzan jarriz, arazo berriak planteatzen ditu etengabe.  7.4.2. Autorearen heriotza  Dekonstrukzioak deseraiki nahi dituen erreferentzia kontzeptual horien artean garrantzitsuenetakoa, itzulpengintzari dagokionez, jatorrizko testuaren eta autorearen nagusitasun edo autoritatea da. 1960eko hamarkadaren bukaeran Frantzian sortu eta gerora Europa osoan hedatu eta garatuko diren hainbat ideiak zalantzan jarriko dute jatorrizko testuaren originaltasunaren ideia:      * Tel Quel aldizkariaren inguruan bildutako idazleek proposatutako       “intertestualitate” edo “testuartekotasun” nozioaren bidez, agerian       jarriko dira testu bakoitzak beste testu batzuekin dituen loturak, eta       argi erakutsiko da, beraz, ezein testu ez dela guztiz originala.      * Michel Foucault: Autorearen lana ez da batbateko inspirazioaren ondorio       soila; aitzitik, bere garai eta denborako sistema instituzionalen sareak       (autoreak kontrolatu edo guztiz hauteman ezin dezakeenak) ezinbestean       harrapatuta daukan zerbait baizik. Foucaultek ez du autorea norbanako oso       eta guztiz mugatu gisa ikusten, jarrera subjektibo desberdin askoz       osatutako izaki gisa baizik. Jarrera horiek ez daude harmonian       norbanakoaren baitan, hutsunez, etenduraz eta hausturaz beteta baizik.       Ondorioz, autoreak sortzen duen lana ez da inoiz jatorrizko testu oso,       batu, transzendental eta historiaz kanpoko bat izango.      * Roland Barthesek ere antzeko moduan jartzen du zalantzan autorearen       autoritatea. Barthesen ustez, idazleak baino gehiago irakurleak ematen       dio zentzua testuari. “La mort de l’auteur” (1984a) artikuluan dioenez,       testua ez da zentzu edo mezu bakar eta itxi bat osatzen duten hitzen       multzoa, kultura desberdinetatik datozen dimentsio eta idazkera       desberdinak nahasten diren gune bat baizik. Testua, beraz, irekita dago       milaka interpretazio posibletara, eta autoreak ezin du bere lanaren eduki       semantiko guztiaren jabe izan. Testuak irakurlearen irakurketa (edo       itzultzailearen itzulpena) behar du bere esanahia gauzatua eta osatua       izan dadin.     7.4.3. Derrida eta itzulpena  Autorearen autoritatea eta testuaren “berezko” zentzua bezala, dekonstrukzioak zalantzan jarriko ditu Mendebaldeko tradizio filosofiko eta teorikoaren beste hainbat oinarri edo dogma. Jacques Derrida, esaterako, filosofia tradizionalak adieraziaren eta adierazlearen, hizketaren eta idazketaren, jatorrizkoaren eta itzulpenaren artean ezartzen dituen hierarkiak deuseztatzen saiatzen da, eta itzulpena erabiltzen du lan horretarako abiapuntu gisa.  7.4.3.1. Adierazi/adierazle bereizketaren deseraikuntza  Saussurek (estrukturalismoa) sistema batu eta estrukturatu moduan definitu zuen hizkuntza, eta banaketa garbia egin zuen adieraziaren eta adierazlearen artean. Haren arabera, adierazle bakoitzak erreferentzia egiten dio hizkuntzaz aurreko eta hizkuntzaz kanpoko presentzia erreal gisa existitzen den erreferente bati.  Derridak, aldiz, zalantzan jarriko du adieraziaren eta adierazlearen arteko bereizketa hori. Derridaren arabera, hizkuntzan adierazleak baizik ez daude, adierazle bakoitzak beste adierazleei egiten baitie erreferentzia, eta ez hizkuntzaz kanpoko adierazi bati. Adierazlea aldatzean (hizkuntza batetik bestera nahiz hizkuntza berberaren barruan), adierazia ere aldatu egiten da. Zentzua, beraz, adierazleen arteko diferentzien joko amaigabean oinarritzen da; hizkuntzaren ondorio bat da, eta ez aurretiaz presente dagoen esentzia bat, hizkuntzak besterik gabe islatu dezakeena. Zentzua beti gertatzen edo sortzen da ondoren.  7.4.3.2. “Différance”  Horregatik asmatzen du Derridak “différance” terminoa. Frantseseko “différence” substantiboaren eta “différer” aditzaren orainaldiko partizipioaren (“différant”) arteko nahasketatik sortua. “Différer” aditzak bi esanahi ditu frantsesez: batetik desberdin edo diferente izatea esan nahi du, eta, bestetik, berriz, atzeratzea, geroratzea, gerorako uztea.  Halako hitz-jokoekin, esanahiaren ezegonkortasuna jarri nahi du agerian Derridak.   Zein dira adierazle horien guztien adieraziak?  Derridak Benjaminen “The task of the translator” artikuluan oinarritzen du neurri handi batean itzulpenari buruzko bere teoria. Différance terminoa erabiltzen du Benjaminen “hizkuntza purua”-ren kontzeptua birdefinitzeko.  Derridak, horrela, sorburu eta xede testuen arteko bereizketa deseraikitzen du. Jatorrizkoa eta itzulpena elkarrekiko zordun direla dio; elkarren menpeko; elkarri zor diote biziraupena.   7.4.3.3. Derridaren itzulpenak  “Qu’est-ce qu’une traduction relevante” izeneko hitzaldian (1998), Derridak “relevance” kontzeptua kritikatzen du. Bere ustez, “itzulpen relevante” bat adierazi-adierazle arteko ustezko harreman egonkor batean oinarritzen da, eta itxura ematen du adierazi bat modu intaktoan transferitu dela beste hizkuntzako adierazle baliokideak erabiliz. Horrela itzulpen “gardenak” sortzen dira (“domestikatuak”, esango luke Venutik). Derridak ez ditu gogoko halako itzulpenak. Aitzitik, esanahiaren ezegonkortasuna agerian jartzen duten itzulpenak defendatu eta bultzatzen ditu, “différance” hori agerian jarriko dutenak. Hala, bere itzulpenetan ere hitz-jokoak erabiltzen ahaleginduko da, esanahi askotako hitzak erabiltzen, hitzek diskurtso dominantean duten esanahia deseraikitzen…  Baina nola itzuli hitz-jokoz betetako eta esanahi irekiko Derridaren testu horiek frantsesetik beste hizkuntza batzuetara?  Venutik itzulia da, adibidez, hitzaldi hori (“What is a relevant translation?”). Itzulpena egiteko, Derridarekin estuki kolaboratu zuen Venutik. Askotan, ingelesezko ordainen ondoan frantsesezko terminoa parentesi artean jartzen du Venutik. Gainera, hitzaurre edo iruzkin bat gehitzen dio Venutik bere itzulpenari:    Venutik, beraz, bere “foreignizing” metodoa erabiliko du Derridaren lanak itzultzeko. Beste itzultzaile batzuek beste itzulpen-estrategia batzuk erabiliko dituzte Derrida itzultzeko, eta ez da adostasun osorik egongo Derrida itzultzeko moduaren inguruan. Batzuek kritikatu izan dute Derrida oso modu “domestikatzailean” itzuli izan dela, eta itzulpen-metodo hori ez datorrela bat haren itzulpen-teoriarekin.  1  the act of getting information or a reaction from somebody, often with difficulty (OXFORD)  2  Hauek dira aipatzen dituen beste batzuk: Johann Wolfgang von Goethe, Paul Valéry, Ezra Pound, Ivor Armstrong Richards eta Ortega y Gasset.                                                                               11 
