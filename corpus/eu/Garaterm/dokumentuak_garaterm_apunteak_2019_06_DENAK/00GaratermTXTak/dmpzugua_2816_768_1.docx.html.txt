









   1. KONTABILITATEA ERAMATEKO ENPRESARIAREN OBLIGAZIOA
                                                                     Aurkibidea
    * Helburuak
    * Kontabilitatearen funtzioa
    * Enpresariak kontabilitatea eramateko duen obligazioaren oinarriak
    * Merkataritzako Kodea eta Kontabilitatea
    * Kontabilitate liburuak
    * Urteko kontuak
    * Glosategia


         1. HELBURUAK
Enpresari orok bere jarduerara egokia den kontabilitate ordenatu bat eramateko
obligazioa dauka. Hasiera batean, merkatariek borondatez eramaten zituzten
liburuak eta bere interes propioan egindako eragiketak liburu kontableetan
adierazten zituzten, honela, bere negozioaren egoera ezagutu baitzezaketen.
Baina beste merkatari batzuekin zituzten erlazioen froga medio bezala
erabiltzen zirenez, kontabilitatea eramatea obligaziozko bihurtu zen herrialde
batzuetan.
Honela, Legeak obligazio hau erregulatu du eta liburu hauek eramateko bete
behar diren baldintzak ezarri ditu. Egiten diren idazpen kontableak egiazkoak
direla ziurtatzeko zenbait formaltasun galdatzen ditu.


         1. Kontabilitatearen funtzioa.
Enpresariak, bere beharrizanetara egokia den kontabilitate ordenatu bat eraman
behar du, bere merkataritzako edo industria eragiketen jarraipen kronologiko
bat egitea posible egiten duena. Gainera, kontabilitate horrek enpresaren
ondarea, finantza egoera eta emaitzak argitasunez ezagutzea posible egin behar
du. Obligazio hau ez betetzeak erantzukizun penala sor dezake, bai
kontabilitatea ez eramateagatik bai eramandako kontabilitatea faltsua
izateagatik (ikusi, Kode Penalaren 290, 392 eta 310. artikuluak.
Enpresariak ez badu kontabilitatea eramaten, ezin du egunetik egunera bere
eragiketak nola doazen jakin ezta negozioen egoera eta errendimendua ezagutu.






         1. Enpresariak kontabilitatea eramateko duen obligazioaren oinarriak.
Gaur egun, interes asko daude enpresariak kontabilitatea eraman dezan eta
kontabilitate hori zehatza izan dadin.
Enpresariari obligazio hau ezartzen zaio bai bere interes propioagatik bere
enpresa ongi antolatua izan dadin, enpresariarekin erlazioak mantentzen
dituzten hirugarrenen interesengatik enpresari horri kreditua eman ala ez
baloratu dezaten. Estatua ere, enpresen benetako egoera eta emaitzak ezagutzean
interesatua dago, interes fiskalak direla eta, diru laguntzak emateko orduan
edo konkurtsoa kalifikatzeko orduan. Kapitaleko Sozietate baten hartzekodunei
balantzearen kautotasuna interesatzen zaie, beren kredituak kobratzeko duten
berme bakarra sozietateak duen ondarea baita, sozietate hauetan, bazkideek
sozietatearen zorrez ez baitute pertsonalki erantzuten. Sozietatearen bazkideek
irabazietan parte hartzen dute eta galdu-irabazien kontutik irteten den
emaitzak kontuan izan behar dira. Langileek, enpresariarekin hitzarmen
kolektibo bat ospatzen dutenean zehatzago eztabaidatu dezakete enpresariaren
egoera ezagutzen badute. Langileek informazioa izateko duten interes hau
enpresariak enpresako komiteari informazio ekonomikoa emanaz babesten da.


         1. Merkataritzako Kodea eta kontabilitatea.
Kontabilitatearen gaia, Merkataritzako Kodearen lehengo liburuaren hirugarren
tituluan erregulatuta dago, 25. artikulutik 49. artikulura, “Enpresarien
Kontabilitatea” izenburuarekin. Hiru atal ditu:
   1. Enpresarien liburuei buruzkoa (25 artikulutik 33 artikulura),
      kontabilitatea eramateko moduari buruzko arauak jasotzen ditu.
   2. Urteko kontuei buruzkoa (34. artikulutik 41. artikulura).
   3. Sozietate taldeen kontuen aurkezpena (42. artikulutik, 49. artikulura).
Gaur egun, enpresen kontabilitatea 2007.ko azaroaren 16ko Kontabilitatearen
Plan Orokorrean erregulatzen da eta, bere kasuan, enpresa txiki eta ertainen
Kontabilitatearen Plan Orokorrean, enpresek balantze laburtua eta ekitaldiko
ondare garbiaren aldaketen egoera-orria laburtua aurkeztu dezaketenean, 2007.ko
azaroaren 17ko Kontabilitatearen Plan Orokorrean erregulatzen dena. Plan
Orokorraren helburua, enpresariek kontuen sistema normalizatu bat erabili
dezatela, guztiek posible den neurrian behintzat, kontuak egiterakoan izen
berdinak erabili ditzaten.






         1. Kontabilitate Liburuak.
Enpresariak kontabilitatea zenbait libururen bidez eramango du. Liburu batzuk
enpresari guztiek obligazioz eraman behar dituzte. Merkataritzako Kodearen
arabera, enpresari guztientzat obligaziozkoak dira:
   1. Inbentario eta urteko kontuen liburua: enpresaren hasierako balantze
      batekin irekitzen da, gutxienez hiru hileko bakoitzean egiaztapen
      balantzeak egingo dira eta ekitaldiaren ixte inbentarioa eta urteko
      kontuak.
   2. Egunkari liburuan: eguneroko enpresaren eragiketak erregistratuko dira.
Merkataritzako Sozietateek, aurreko liburuez gain, liburu bereziak eraman behar
dituzte. Honela, akta liburuak eramango dituzte, bertan, Batzar nagusiak eta
sozietatearen beste organo kolegiatuek (administrazio kontseiluak) hartzen
dituzten akordioak jasoko direlarik. Baita ere, akzio izendunen erregistro
liburua (Sozietate Anonimoan) eta bazkideen erregistro liburua (Erantzukizun
Mugatuko Sozietatean). Azken hauetan, akzioak eta partizipazioak aipatuko dira
beren titularra nor den adieraziz.
Liburuen edukia faltsutua izan ez dadin, liburu horiek, baldintza batzuk bete
behar dituzte:
a) Obligaziozkoak diren liburuak legalizatuak izan behar dira, hau da, erabili
aurretik, Merkataritzako Erregistroan aurkeztu behar dira, lehenengo folioan,
erregistratzaileak diligentzia bat egin dezan eta orri guztietan zigilu bat
ipini dezan. Legalizazioarekin bilatzen dena, enpresariak ez dezala
kontabilitatea berregin egoera bakoitzaren komenentziaren arabera.
Hala ere, legalizazioa liburuak erabili ondoren egin daiteke. Gaur egun,
enpresariak, normalean, ez du kontabilitatea eskuz aurretik koadernatuta dauden
liburuetan eramaten, ordenagailuak erabiliaz edo informatikoki baizik. Kasu
horietan, legalizazioa, kontabilitatea eraman eta orriak koadernatu liburuak
eratu ondoren egin daiteke. Legalizazioa liburuak erabili ondoren egiten
denean, ekitaldia itxi eta hurrengo lau hilabetetan egingo da.
b) Liburuak, modu argi batean, data ordena jarraituz, espazio zuririk gabe eta
zirriborrorik gabe eraman behar dira. Idazpen kontableetan akatsak daudela
jakiten den momentuan berehala zuzendu beharko dira.
c) Enpresariek beren negozioari buruzko liburu, dokumentu eta froga agiriak sei
urtez gorde behar ditu, azken idazpen kontablea egin zenetik kontatzen hasita,
nahiz eta enpresari izateari utzi dion.
d) Enpresarien kontabilitatea sekretua da. Hala ere, ez da sekretu absolutu
bat, legeak salbuespenak jartzen dituelarik. Honela, kasu batzuetan, beste
baten kontabilitatea ikusteko eskaera judiziala egitea onartzen da. Kodeak
komunikazio edo errekonozimendu orokorra eta erakusketa edo errekonozimendu
partziala aurreikusten ditu.
Epaileari komunikazio edo errekonozimendu orokorra eska daiteke edo honek
ofizioz agindu, herentzia batean, konkurtsoan, sozietatearen likidazioan,
enplegu erregulazio espedienteetan eta baita bazkide kolektiboek eta langileen
ordezkariek kontabilitatea zuzenean aztertzeko duten kasuetan (133. eta 32.2
artikuluak). Liburuak, korrespondentzia eta enpresariaren beste dokumentuak
erakutsi beharko dira. Beste alde batetik, ofizioz edo eskaera baten ondorioz,
erakusketa edo errekonozimendu partziala agindu dezake epaileak liburuen
titularra den enpresariak interesa edo erantzukizuna badu gai konkretuan. Azken
kasu honetan, epailearen aginduz enpresariaren liburuak eta dokumentuak
erakusten dira baina, bakarrik, gaiarekin zerikusia duten puntuetan. Bi
kasuetan, liburuak eta dokumentuak ez dira enpresariaren establezimendutik
aterako.
1.6.- Urteko kontuak.
Merkataritzako Kodeak dioenez, enpresariak ekitaldia ixtean enpresaren urteko
kontuak formulatu behar ditu: Balantzea, Galdu-irabazien kontua, ekitaldiko
ondare garbiaren aldaketen egoera-orria, diru-fluxuen egoera-orria eta Memoria.
Dokumentu guzti horiek batasun bat osatzen dute. Urteko kontu horiek,
enpresaren ondarearen, finantza egoeraren eta enpresako emaitzen “irudi fidela”
erakutsi behar dute xedapen legalekin bat etorriz. Hala ere, enpresari batzuk,
kontuak egiterakoan, kontu horiek modu laburtuan aurkeztu ditzakete, kantitate
batzuk gainditzen ez dituztelako, aktiboa, urteko negozio zifra eta enplegatuei
dagokionez.
Balantzea: balantzeak, modu argi batean, alde batetik, enpresaren aktiboa
osatzen duten ondasun eta eskubideak eta, bestetik, pasiboa osatzen duten
obligazioak enpresaren ondare garbia zehaztuz jaso behar ditu. Balantze honek,
enpresaren ondarea nola osatua dagoen, bere balioa zehaztuz, eta ekitaldi
amaiera bakoitzean ekitaldiaren emaitza zein den adierazten du, hau da, urte
horretan ondare netoaren balioa igo egin den irabaziak sortuz edo balio hori
jaitsi egin den galerak sortuz.
Galdu-irabazien kontua: alde batetik, ekitaldian izandako sarrerak eta,
bestetik, gastuak azaldu beharko dira, kenketarekin emaitza adieraziz. Galdu
irabazien kontua ere laburtua izan daiteke baina kopuruak ez dira balantze
laburtuarenak.
Memoria: memoriak, balantzearen eta galdu-irabazien kontuaren informazioa
osatu, zabaldu eta komentatu beharko du. Dokumentu osagarria da eta balantze
eta galdu-irabazien kontuak zenbakiz diotena azaltzeko balio du.
Ekitaldiko ondare garbiaren aldaketen egoera-orria, alde batetik, enpresaren
jardueratik eratorritako sarrerak eta gastuak eta, bestetik, bazkideekin
egindako transakzioetatik, irizpide kontableen aldaketetatik, akatsen
konponketetatik eta beste doikuntzetatik eratorritako ondare garbian aldaketak
adierazten dira. Balantze laburtua aurkeztu dezaketen enpresariek, aldi berean,
ondare garbiaren aldaketen egoera-orria garbia eratu dezakete.
Diru-fluxuen egoera-orria aurkeztu beharko dute, balantze laburtua eta ondare
garbiaren aldaketen egoera-orria garbia laburtua aurkeztu ezin dutenek
(Kapitaleko Sozietateei buruzko Legearen 257. artikulua).
Urteko kontuak enpresariak prestatu beharko ditu. Enpresari pertsona fisikoaren
kasuan berak sinatuko ditu, sozietate pertsonalistetan erantzukizun mugagabea
duten bazkideek eta Sozietate Anonimoetan eta Erantzukizun Mugatuko
Sozietateetan administratzaile guztiek sinatuko dituzte. Norbaitek sinatuko ez
balitu, sinadura falta den dokumentuetan ez sinatzearen arrazoia azalduko da.
Sinadura honen bitartez, dokumentuetan dauden akatsak enpresariari eta
administratzaileei egotzi nahi zaizkie.
Sinatzeak garrantzi handia dauka kontuak sinatu dituenak, kontu horietaz
erantzukizuna baitu, kontuak beraiek materialki egin dituzten ala ez kontuan
izan gabe. Sinatzen dituztenean beren edukia bere gain hartzen dute eta,
ondorioz, bere akatsak ere.
         1. Glosategia
Sozietate taldea
Sozietate talde bat egongo da, sozietate batek, bai zuzenean bai zeharka, beste
sozietate bat kontrolatzen duenean. Kontrola egongo dela uste da sozietate bat
menperatzailea denean eta bestea menperatua, lehenengoak azken honen boto
eskubideen gehiengoa duelako, administrazio organoaren kideen gehiengoa
izendatu eta kentzeko ahalmena duelako, etb.
Balantze laburtua
Ohizko balantzea prestatzea konplexuegia izan daiteke enpresa txiki eta
ertainentzat (egia esan tamaina handia dutenentzat ere bai kasu batzuetan).
Horregatik, legeak, zenbait baldintza betetzen badira, balantze laburtua
prestatzeko posibilitatea aurreikusi du. Horretarako, Kapitaleko Sozietateei
buruzko Legearen 257. artikuluak ezarritako baldintzak bete behar dira.


                                                                              6

