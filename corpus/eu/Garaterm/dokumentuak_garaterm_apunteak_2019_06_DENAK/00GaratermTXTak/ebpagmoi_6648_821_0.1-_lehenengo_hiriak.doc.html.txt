





URBANIZAZIO PROZESUA
Hiri zibilizazioaz hitz egin ahal izateko baldintza batzuk eman behar dira:
Elkarrekin funtzionalki erlazionatutako instituzio sozialen multzoz osaturiko
gizartea zen zibilizazioa, hala nola, ezaugarri hauek zituena:
   1. ekoizpen-baliabide nagusien kontrolaren jabetze-maila oso ezberdinek
      markatutako klaseen mailakatzea;
   2. lurraldearen arabera antolatutako estatuen administrazioan elkarren
      osagarri diren hierarkia politiko eta erlijiosoak; eta
   3. lanaren banaketa konplexua, lanaldi osoko artisauak, mirabeak, soldaduak
      eta ofizialak, eta lehen mailako nekazarien masa handia zituena.
Hiri finkamenduak garatzeko funtsezko aurrebaldintza da toki jakin batean
kokatutako nekazaritzaren garapena. Baina ez dago argi zen izan zen lehenengo,
eta ulertu dezakegu aldrebesa: hirietan sortu ziren nekazaritza eta
abeltzaintza, hau da, hiriak nekazaritzaren aurretikoak direla. Oro har,
gehienek onartzen dute nekazaritza-iraultzarako baldintza onak Mediterraneoaren
hegoaldean eta ekialdean izan zirela lehenengoz, “Ilargierdi emankorraren”
inguruan. Zona emankor honetan, Ekialde Hurbil eta Ertaineko herrixka guztiak,
eta, geroago, hiri-zibilizazio guztiak. Persiako golkoaren iturburuan hasi, eta
iparralderantz zabaltzen da, Tigris ibaiaren mendiko iturburuetarantz, eta,
gero, mendebalderantz egiten du Eufrates gurutzatuta. Horren ondoren, zona
kakotu egiten da Sirian eta Palestinako haran eta ordokietan. Sinaiko
basamortuak eteten du igitaia, baina Niloren delta zabalak eta haran estuak
jarraipen nabarmena osatzen dute Egiptoko hegoalderantz.
Halaber, hiri-finkamenduak sortzeko, ezinbesteko baldintzak ziren edateko ura
etengabe edukitzea eta janari-iturri fidagarri bat edo gehiago eskura izatea.
Oro har, lurraren maila baino altuago zeuden tokietan jartzen zituzten
finkamenduak, indar naturalen edo etsaien asmo militarren aurka defendatzeko.
Soberakin nahikoa agertzean oinarritutako euskarri ekonomikoa dela funtsezko
aurrebaldintza. Hiriak salerosketarako eremuak direnez, salgaiak egiteko eta
saltzeko eraikinak eta espazioak behar izan dira.
Formaren aldetik, printzipioz, hiru dira hiri-formak sortzeko oinarrizko indar
motibatzaile garrantzitsuenak eta askotarikoenak: merkataritza, botere
politikoa eta soziala, eta erlijioa. Aipatutako tokiaren arabera arrazoiak
baztertu gabe, zenbait finkamendu arrazoi mistikoengatik edo erlijiosoengatik
sortu ziren. Eguneroko funtzioak betetzen zituztenekin alderatuta, oso gutxi
izan ziren, baina haien garrantzia ezin da gutxietsi. Dena den, hainbat
faktorek zehaztu dute hirien forma. Bi jatorritako faktore erabakigarriak
daude. Batetik, finkamendua dagoen tokiaren “mundu natural” geografikoren
ezaugarrietan oinarritzen dira hiru faktore; batez ere, klima, topografia eta
eskura dauden eraikitze-materialak. Hiri-forma historiko guztia zehazten
lagundu dute faktore erabakigarri horiek, hazkunde organikoarekin nahiz
planifikatuarekin. Bestetik, kokalekuen prozesu naturaletan gizakiak izan duen
esku-hartzean oinarritzen diren zenbait faktore erabakigarri daude, eta
gizakiak sortutako faktore erabakigarri deituko diegu. Ikusiko dugunez,
hazkunde organikoan nahiz hiri planifikatuetan dute eragina azken talde
horretako zenbait faktorek (batez ere, gotorlekuetan); ostera, hiri
planifikatuetan baino ez dute eragiten gainerakoek (gehienbat, lurzorua
banatzeko laukisare sistemak).
Hiriaren hazkuntzaren aldetik, bi modu desberdindu ditzakegu:
    * Hazkunde organikoa: Hazkunde organiko deitzen zaio herrixka hiri-
      finkamendu izateraino bilakatzeko prozesu planifikatu gabeari, eta
      gizakiak hiri-finkamenduak sortzeko gaur egun arte erabili dituen bi modu
      kontrajarrietan zabalduena alde handiz.
    * Hazkunde planifikatua: kasu honetan, lurra banatzeko lauki-sare formako
      sistema lerrozuzena izan da finkamendu planifikatuen oinarri geometrikoa
      egiteko eredu nagusia. Hainbat arrazoi topa ditzakegu finkamendu berria
      sortu izana:
          o Lehenik, konkistatutako edo borrokatutako lurraldeen kontrol
            estrategikoa.
          o Bigarrenik, historian, herri berriak bultzatu ditu merkataritzan
            eta nekazaritzan jarduteko aukerak
          o Hirugarrenik, mineral-ugaritasunaren ustiapena;
          o Laugarrenik, tokiren batean gehiegizkoa zen biztanleria
            nekazaritzako lurrak eskura zeuden tokietara joatea (edo lana eta
            hiriaren egoera hobea zegoen tokira).


Lehenego hiri-zibilizazioak
Hasierako zazpi hiri-zibilizazio horiek non zeuden eta ezagutzen diren kokaleku
izan zituzten aurreneko nekazaritza-eskualdeekin lotzen ditu. Gizakiaren
lehenengo zibilizazioak non zeuden eta noiz bizi izan ziren dakigu:
̵Mesopotamiako hegoaldean
̵Egipton, Niloren haranean (Egiptoko zibilizazioa)
̵Indusen haranean (Harappa zibilizazioa)
̵Txinako Ibai Horian (Shang)
̵Mexikoko haranean (Aztekak)
̵Guatemala eta Hondurasko oihanetan (Maiak), eta
̵Peruko kostaldeetan eta lur altuetan (Inkak).


Zazpi zibilizazioak garai oso ezberdinetan bizi izan ziren. Lehenengo hirurak,
hau da, Mesopotamiakoa, Egiptokoa eta Indusen haranekoa, kultura hilak dira,
eta horien zuzeneko ondorengoak dira greziarrak, erromatarrak eta Europako
mendebaldeko zibilizazio kristauak. Hiru kultura amerikarrak (Mexikokoa,
Erdialdeko Amerikakoa eta Perukoa) ere hilik daude: Espainiako konkistatzaileek
eta basatian suntsitu zituzten 1519 osteko hamar urte ingurutan. Txina
salbuespen liluragarria da: K.a. hirugarren milurtekoaren amaieran Ibai
Horiaren arroan sortu zenetik, hango kulturak hogeigarren mendera arte iraun du
eten iraunkorrik gabe. Gainera, hiri-zibilizazio txinatarra Japonian sartu zen
K.o. zortzigarren mendean.
Bigarren fasean, beste zibilizazio batzuk sortu ziren: Minostarrak eta
Mizenaskoa (Greziako zibilizazioaren aurrekari zuzenak; Kretako uhartean eta
Grezia kontinentalean egon ziren ezarrita, hurrenez hurren), hititena, eta
ondoren, Grezia eta Erroma klasikokoa.


Mesopotamiako hiriak
Mesopotamian, Neolitoko finkamenduen historia estepetako eta goi ordokietako
oasi txikietan hasi zen. Lehorte-arriskua zegoen arren, lurra errazago
menderatzen zen han ibai handietako ordoki alubialetan baino. Gutxienez 3.000
urreko garapen motelaren ostean, K.a. 5500, urterako, nekazarien komunitateak
modu egonkorrean ezarrita zeuden lurrik altuenean, eta, pixkanaka-pixkanaka,
Tigrisen eta Eufratesen haranetan behera mugitu ziren, jalkin alubialak lehortu
eta teknikak, bereziki, ureztaketa hobetu ahala. K.a. 3500 eta 3000 bitartean
Neolitoko gizarteen herrixkak lehenengo hiri bihurtu zituen.
Hiri-iraultza gertatzeko bi baldintza inplizitu daude. Batetik, biltegiratzeko
janari-soberakinak eta bestelako lehengaiak ekoizten zituen gizartearen zati
batek, espezialisten jarduerei laguntzeko. Besterik, idazkera bat zuten, izan
ere, idazkerarik gabe ezin dira agiriak gorde, eta ezin dira garatu
matematikak, astronomia eta bestelako zientziak. Beste baldintza batzuk ere
hartu behar dira kontuan: antolaketa soziala eta trebetasun teknologikoa dira
garrantzitsuenak. Lehenengoaren bitartez, hiriko espezialistek hornigaiak
izango zituztela bermatzen zen, eta eskala handiko auzolanetarako lan-indarra
kontrolatzen zen. Bigarrenaren bidez, materialak handizka garraiatzeko
bitartekoak hornitzen ziren, eta nabarmen hobetzen zen tresnen izaera eta
kalitatea. Neolitoko ekonomiaren oinarri-oinarrian zegoen soberakinak ekoizteko
aukera; eta erlazio sozialak eta ekonomikoak aldatu ziren.
K.a. 3000. urte inguruan sortu ziren garauen hazkundea, goldea, buztinlariaren
tornua, belaontzia, ehungailua, metalurgia, matematika abstraktuak, behaketa
astronomiko zehatzak, egutegia, idazkera eta diskurtso ulergarriko bestelako
modu iraunkorrak. Janari-soberakinak ekoiztea da hiri-iraultza gertatzeko
ezinbesteko baldintza. Dakigunaren arabera, Tigris/Eufratesko lautada
alubialetan ekoitzi zituzten soberakinak lehen aldiz. Tigris/Eufrares behereko
zenbait herrixka, izugarri handitu ziren K.a. 4000 et 3000 artean -agian
lehenago-, eta, horrez gain, haien egitura aldatu egin zen.
Prozesu horien ondorioz, sortu ziren K.a. 3000tik aurrera Sumerko hiri-
estatuak, hamar milaka biztanle, erlijio konplexuak, klase politiko eta
militarreko egitura, teknologia aurreratua eta nekazaritza-harreman zabalak
zituztenak. Hiri-finkamendu nagusiak hiri-estatu autonomoak ziren, dinastia
independenteak izan zituzten garai berean, eta, batzuetan, elkarren artean
borrokatzen ziren.
Tellak zenbait milurtekoko okupazioaren emaitza dira. Eraikin zaharren
hondakinen gainean eraikitzen ziren hiriko eraikin berrieratik sorrzen zen tell
bat. Mesopotamian, eta bestelako ibai-haranetan, eguzkitan lehortutako
buztinezko adreiluz egiten zituzten eraikin gehienak; hiriko harresien
aurrealdeetan edo jauregi eta tenpluetan baino ez zituzten erabiltzen labean
erretako adreiluak. Seguru asko, 75 urte inguru baino ez zuten iraungo pezoz
egindako Mesopotamiako etxeek, eta denbora-tarte hori igaro orduko erortzear
egongo ziren denboraren higaduragatik. Hondakinak berdindu egiten ziruzten,
etxe berriaren zimendu gisa erabiltzeko, eta, beraz, lurraren maila igo egiten
zen. Normalean, prozesu hori etengabekoa zen, eta hiria zatiz zati birsortzen
zen. Batzuetan, erabat berreraikitzen zuten, agian, suntsiduraren eta okupatu
gabeko aldi baten ostean.


Mesopotamiako zibilizazioa: Sumerko hiriak
̵Funtsezko hiru zati ditu: hiri harresitu zaharra, temenosa edo erlijio-
esparrua eta kanpoaldeko hiria.
̵Bizitegi auzoak modu dentsoan pilatu ziren harresi barruan
̵Hiri-morfologia modu zelular handituz doa eta itxura-trinkoa dauka.


Klima bero eta lehor horrekin, aterpeak klima naturalari aurre egiteko forma
hau hartu zuen: solairu batean edo, batzuetan, bitan -oso gutxitan izaten ziren
altuagoak- banatutako gela multzoa patio baten inguruan; patioan beti zegoen
itzala, eta, horren ondorioz, konbekzioz sorturako aire-mugimendua zegoen.


Sumerko hiri tipikoak hiru zati zituen: Lehenik, hiria bera (harresitutako
eremua, tenplua edo tenpluak, jauregia eta erregearen ofizialen bizilekuak eta
hiritarren etxeak zeuden tokia); Bigarrenik, "aldiriak"; alegia, etxeen,
etxaldeen, ganadu-eskorten, zelaien eta lorategien aglomerazioa, hiria janariz
eta lehengaiez hornitzen duena. Eta, hirugarrenik, portua zegoen, portua baino
gehiago zena, merkataritza-jardueraren erdigunea baitzen.


Mesopotamiako hirietako bizitegi-eremuak sortzeko orduan, zenbait faktore
erabakigarriak izan zuten garrantzia; batez ere, klimak, hiri izan aurretiko
katastroak eta hiri-mugikortasunak. Ekialde Ertainean sortu zen espazio ireki
edo patio baten inguruan planifikatutako etxearen kontzeptua, inguru hartako
lehen hirietan. Geletan, etxe barruko patio babestura ematen zuten leihoak
zituzten, eta atari bakarrak ematen zuen eremu publikora. Gehiegizko eguzkiaren
eraginak arintzeaz gain, haizatutako hautsetik eta hareatik babesten zuen
patioak. Klimatik babesteko sortu bazen ere, etxe patiodunari esker,
erasoetatik babestu zezaketen familiako edo klaneko gizonek beren eremua.




Mesopotamiako hirien kale-ereduaren hazkunde organikoa estua eta, bereziki,
zeharkakoa izan zen. Naturala da basamortuko klima latzari aurre egin behar
dion edonork itzala bilatzea, beraz, kaleak estutu eta orientazio egokia ematen
zieten. Horrez gainera, basamortuko haize beroak saihestu nahi zituzten, eta
horregatik egiten zituzten kale bihurriak, ikuspegi estukoak. Irteerarik gabeko
kalezuloetarik sarrzen zen etxeerara, kale publikoak ertzean utzita, horrek
etxeko segurtasuna errazten zuen, eta hiri-morfologia islamikoaren funtsezko
ezaugarria bihurtu zen.




Egiptoko hiriak


Egiptoko zibilizazioa Niloren bi ertzean kokatu ziren. Batzuetan, hiririk
gabeko zibilizaziotzat hartzen dute, ia ez dira hirien aztarnak geratzen.
Egipto, hau da, Niloren harana eta delta, estatu bateratua izan zen K.a. 3100
ingurutik, eta ibaia izan zen faktore zentratzailea. Kalitazteko materialak
tenpluen eta piramiden eraikinetan erabiltzen zituztenez, hiri-hondakin gutxi
geratu zen. Hau, gertatu zen alde batetik, Egipton hasierako garaietarik izan
zuten barruko bakea eta beste alde batetik: hiria mugi zitekeenez, faraoi
bakoitzak askatasuna zuen Lurrean agintean emango zuen denbora heriotzaren
osteko bizitzarako hilobia -beste toki batean- prestatzen emateko (Egiptoko
erlijioaren oinarria).
Iraun duten erlijiozko eraikinekin alderatuta, hiri-hondakinak oso urriak dira,
hilobiak eta tenpluak eraikitzeko erabili baitzituzten eraikuntza-industriako
ia baliabide guztiak eta material iraunkor guztiak. Egiptoko hiri-eremuak pezoz
eraiki zituzten, baina ez zuten sortu okupazio luzeak eraginetako tell
ezaguterrazik, eta, beraz, ez dago antzinako hiriak kokatzeko modurik, hondakin
baliagarriek geroagoko eraikinen geruzen babesik gabe iraun izan balute ere.
Faraoi bakoitzak hilobirako aukeratu zuen tokitik hurbil ezarri zuen bizilekua,
eta, haren bizitzako zatirik handienean, hantxe egiten ziren piramidea eta
tenplua eraikitzeko lanak. Gobernua, berriz, herririk hurbilenean zegoen.
Faraoia hil ondoren, toki hori apaizen esku geratzen zen, eta haiek beren
kultua mantendu eta hilobiko ondasuna kudeatzen zuten, betiere haren
ondorengoak hilobia eremu berean eraikitzea erabakitzen ez bazuen. Hortaz,
hilobiko lanak ez atzeratzeko, Faraoien garaian hiriak azkar eraikitzen ziren.
India: hiri harapparrak


Klima oso ezberdineko eskualdeetan daude Indiako azpikontinenteko bi ibai-
sistema nagusiak, hau da, Indusen eta Gangesen arroak, mendebaldean eta
ekialdean, hurrenez hurren. Indusen ordokietan euri gutxi egiten du, baina
ureztatzen denean, lur alubiala emankorra da. Gangesem arroa askoz euritsuagoa
da. Agiri arkeologikoek adierazten dutenez, mendebaldeko Indusen arroan hasi
ziren hiri-finkamenduak, eta geroago zabaldu ziren Gangesera; izan ere, Tigris/
Eufrares ibaien eremuko baldintzen oso antzekoak izan zituzten Indusen. Lurra
urak hartzen zuen urtero modu naturalean, beharbada ureztaketa-kontrol
sinplearekin, eta, hori dela eta, K.a. hirugarren milurtekorako, komunitate
nahiko handiak zeuden ezarrita Indusen ordokietan.
Zibilizazio harapparrak sortu zituen hirigune ezagun nagusiak: Harappa bera,
hiri horregatik deitzen da horrela zibilizazioa, eta Mohenjo-Daro. Kultura
horren jatorriari buruz oso gutxi dakigun arren, argi dago K.a. 1750 inguruan
bat-batean desagertu zela. Arkeologoak bereizita daude: batzuen ustez, kausa
naturala izan zen: uholde gogor eta luzeak agian; bestetzuen iritziz, gizakia
izan zen arrazoia: arioek India inbaditzea, hain zuzen.
Hiri harapparren formaren trinkorasun azpimarragarria du. Gehienak oinarrizko
forma bera dute. Gotorleku ikaragarria izan ohi zuten, «beheko hiriko» hirigune
nagusiaren mendebaldean, gune horretatik zeharo bereizita. Gotorleku horiek
pezoz egindako plataforma altuen gainean eraikita daude, eta izugarrizko hormek
inguratzen dituzte. Seguru asko, ibaietako uholdeetarik nahiz eraso
milirarretatik babesteko erabiltzen zituzten horma horiek. Beheko hiriak
antzera babesten zituzten, baina goiko gotorlekuak indartsuagoak ziren, eta,
beraz, indusketek erakutsi dutenez, babesa ematen zuten aldizkako uholdeak
gertatzen zirenean. Hiri harapparrek eredu nagusi guztiek forma planifikatu
bera izan zuten «Hiriak planifikatzeko sistema» beraren arabera antolatuak izan
behar zuten hiri harappar guztiek, eta ondorio hori berresten du beheko hiriek
antzeko antolamendua izateak: gotorlekuetara zuzendutako ekialderik
mendebalderako ibilbide nagusien oinarri lerrozuzena eta iparraldetik
hegoalderako ibilbide gurutzatuak.
Ezinbestez, lauki-sarezko ardatzak osatu zuen, gehiago edo gutxiago,
eraikuntzen antolamendu lerrozuzena.
Zibilizazio harapparrean, Mohenjo-Darori buruzkoa da bildutako informazio
gehiena; Indusen eskuineko ertrzean zegoen, ibaiaren gaur egungo bidetik bost
bat kilometrora. Ordoki alubialaren maila baino gorago eraiki zuten Mohenjo-
Daroko gotorleku-muinoa, eta adreilu errez egindako ur-hesi batez inguratuta
zegoen.
Oinarrizko lauki-sare sistema du hiriaren behealdearen kale-ereduak, eta gutxi
gorabehera bide nagusiekiko angeluzuzenak ziren kalezulo txikietatik sartzen
zen etxeetara. Etxe tipo askotarikoen ebidentziak daude: gela bakarreko
«apartamentu» txikiak nahiz etxe handiak, zenbait dozena gela eta zenbait patio
zituztenak. Etxerik handienek barrura ematen zuten, eta ez zuten irekiunerik
kale nagusietarantz. Kasu askotan, adreiluzko eskailerek goiko solairuetara
eramaten zuten, edo teilatu lau erabilgarrietara. Etxe gehienek bainugelak
zituzten; hain zuzen, isurbide nagusiekin konektatuta zeuden drainatze-kanalen
bidez, eta isurbideek estolda-zuloak zituzten kaleen azpian. Mohenjo-Daroko
kale nagusietan dendak identifikatu dira.
Greziako zibilizazioaren jatorria
Europako hego-ekialdean Egeo itsasoa dugu, eta bertan, uharte ugari daude.
Itsasertzeko lurrak oso menditsuak dira, baina bailara estuak eta lautada txiki
batzuk ere badaude. Bailaren arteko komunikazioa zaila da lurretik eginez gero,
baina itsasoz, errazagoa da. Kostaldea nahiko koskatsua da, eta horrek portu
ugari sorraraztea erraztu du. Inguruko biztanleek Helade, izena eman zioten
lurraldeari eta heleno beren buruari: horiexek izan ziren antzinako greziarrak.
Lehenengo zibilizazioak Kretan (Minostar kultura) eta Mizenasen (Mizenastar
kultura) garatu ziren.
Minostar kultura
Zibilizazio minostarra nekazaritzan eta arrantzan oinarriturako iraupeneko
ekonomiaz baliatzen ziren. Hasieran, Kretaren ekialdean garatu zen kultura
minostarra, Asia Txikiko etorkinen etengabeko eraginarekin, eta, horren ostean,
Mesarako ordokira zabaldu zen. Jauregi batek eta agora moduko batek –jaietarako
eta, agian, bilkura politikoetarako espazio irekia- osatzen zuten erdigunearen
inguruan biltzen zen hiri minostar tipikoa. Ka. 2000 ingururik aurrera,
Minostar Ertainean (K.a. 1580 arte iraun zuen), lehenengo zibilizazio guztiz
europarra sortu zen, merkataritzaren bidez irabazitako aberastasunari esker
eta, orobat, hegoaldeko nahiz ekialdeko herri zibilizatuekin izandako
harremanen ondorioz eskuratutako inspirazioari esker. Knosos da mota horretako
jauregi-hirien adibiderik garrantzitsuena.
Minostar kultura orain dela 5000 bat urte sortu zen. K.a. 3000. urte inguruan,
Kretako biztanleek kobrea erabiltzen hasi ziren, eta itsasontziak eraikitzen
zituzten; horiekin, inguruko herriekin merkataritza-harremanak ezarri zituzten.
K.a. 2000. urte inguruan, kretatzarrek edo minostarrek, Zeus jainkoaren
semearen kondairaren arabera, Minos erregearen omenez hartu zuten izena, indar
handia izan zuten uharteetan eta Egeo itsasoaren kostaldean, eta Egiptoko beste
lurralde batzuekin harremanak ezarri zituzten. Idazten bazekiten eta
nekazaritza, abeltzaintza eta merkataritza zituzten bizibide.
Knossos-ko Jauregia
Kalitate handiko artisautza-objektuak (zeramika, urregintzako gauzak, oihalak,
landutako egurra...), eta janariak (ardoa, olioa...) saltzen zituzten, eta
lehengaiak erosten zituzten (kobrea, eztainua, marfila, urrea, zilarra, lapis
lazulia...). Jauregietan bizi ziren erregeek gobernatzen zituzten Kretatarrak;
horietako bat Knossos-koa izan zen, erdian patio handi bat, eta inguruan,
hainbat areto zituena: egongelak, erlijiorako eremuak, lantegiak, biltegiak…
Margoekin apaintzen ziren eta ez zuten harresirik, uhartea defentsa naturala
zelako.
Mizenestar kultura
Grezia eta Peloponesoko Penintsula
Mizenestar kultura, duela ia 4.000 urte garatu zen lurralde kontinentalaren
hegoaldean (Peloponeso), akeoak heldu eta batera. Izena Mizenas, bere herri
nagusitik hartu du. Mizenarrek, Kretak K.a. 1500 urte inguruan pairatu zuen
suntsiketa orokorra aprobetxatu egin zuten, Mediterraneoan eta hiru mendetan
zehar, hegemonia kultural eta komertziala inposatzeko. K.a. 1200 inguruan,
gerrek eta barneko gatazkek eragindako krisiak horren gainbeheraren hasiera
izan zen, eta joniar, eoliar eta doriarren finkapena erraztu zuen.
K.a. 1400 inguruan mizenastarrek Kreta konkistatu zuten. Oso herri militaristak
ziren. Haien hiriak Kretako aitzindarien gisakoak ziren, gaztelu baten inguruan
gotortutako gaztelu-hiriak baino ez; bereziki, Mizenas bera eta Tirinto.
Zibilizazio horren hizkuntza, greziar hizkuntzaren oso forma arkaikoa zen, eta
idazten bazekiten. Haien artean independenteak ziren erreinuek osatutako
gizarte gerlaria zen; erreinu horiek erregeek eta beren senitartekoek
gobernatzen zituzten, harresi handiz babestutako jauregietatik. Langileak, eta
horien artean esklaboak, herrixketan bizi ziren, eta jauregiaren ordezkariek
kontrolatzen zituzten.
Herri horiek Kretaren kontra altxatu ziren eta, pixkanaka, kretatarrek
garatutako merkataritza berenganatu zuten; uhartea indarrez hartzera ere iritsi
ziren. Mizenestarrak Egeo itsasoan zehar zabaldu ziren salerosketak egiteko,
Zipreko uhartean ezarri ziren eta Itsaso Beltzean sartu ziren. Orduan, Egeo
itsasoaren Asiako kostaldean zegoen eta lurralde hura menpean zuen hiri
batekin, Troia hiriarekin, hainbat gatazka izan zituzten. K.a. 1200. urte
inguruan, setiatu eta suntsitu egin zuten. Handik ehunka urtetara, gertakari
horiek eta garai hartako bizimoduarekin lotutako beste batzuk, Homerok kontatu
zituen bi poematan: Iliada (Ilion izenetik, horixe baita Troia hiriaren beste
izen bat), eta Odisea.
Troiako aztarnak Hissarliken (Anatoliako penintsula)
K.a. 1200. urtetik aurrera, gerrek, goseteek, gainpopulazioak, uzta txarrek eta
beste hainbat arrazoik eraginda, krisialdi ugari izan zen, eta burdinazko armak
erabiltzen zituzten iparralderagoko herriak, garai horiez baliatu ziren
lurraldean indarrean sartzeko eta zibilizazio mizenikoa desagerrarazteko.
Jauregia izan zen brontze aroko Greziako arkitekturaren eraikuntza
adierazgarriena. Kultura minoikoan jauregiek ez zituzten harresiak babesteko,
solairu bat baino gehiago izaten zuten, eta haien oina labirintoaren tankerakoa
zen, erdian lauki zuzenaren itxurako patioa zutela. Sabaian zulo batzuk izaten
zituzten argia sartzeko eta egurasteko. Eraikuntzari eusteko zutabeak eta
euskarriak erabiltzen ziren, hasieran zurezkoak eta harrizkoak gero. Zutabearen
gerriak alderantziz jarritako konoaren tankera zuten eta gorriz pintatuta
egoten ziren; kapitelak, berriz, beltzak eta abako itxurakoak ziren. Gelak
horma irudiz apainduta egon ohi ziren.
Kultura mizenikoan jauregiek harresi sendoak zituzten inguruan babes gisa. Aldi
arkaikoan, VIII. mendetik aurrera alegia, arkitektura egitura berriak agertu
ziren eraikuntzetan; etxeak eta tenpluak arrunt sinpleak ziren eta ekai sotilez
eginak. VII. mendean finkatu zen greziar tenpluaren egitura klasiko ezaguna
(Olinpiako Heraion tenplua): harresi erregularrak, bi isuriko teilatuak eta
peristilo arkupedunak.


Greziako hiri-estatuak
Grezia kontinentalean, Egeo eta Adriatiko itsasoetako uharteetan eta Asia
Txikiko kostaldean, klima eta lurrak ez ziren nekazaritzarako egokiak; hango
biztanleek itsasalderantz jo zuten, Mediterraneoan zehar hedatu ziren, eta
kolonia ugari sortu zuten.
Testuinguru geografikoak eragin handia izan zuen Greziako hirietan. Hiru
faktore nagusitu ahal ditugu:
    * Alde batetik, topografia, hain zuzen ere, argi definitutako eta
      bereizitako hiri-estatuetan banatu zuen Greziako lurralde-antolamendua,
      nazio bateratu bakarrean baino gehiago. Hiri-estatuen bi gune nagusiak -
      Grezia bera eta Asia Txikiko kostalde joniarra- menditsuak dira, eta
      eremu emankor oso gutxi dituzte, hala nola ordoki eta lautada bakartuak.
      Egoera horren ondorioz, estatu txiki eta independienteak sortu ziren; oro
      har, hirigune batek osatzen zuen estatu bakoitza, eta landaz nahiz haren
      mendeko nekazarien herrixkaz inguratuta zegoen. Zenbaitetan, hiri-estatu
      grekoak elkartu egin ziren etsai komun bati aurre egiteko, bereziki
      persiarrei aurre egiteko, baina elkarren aurkako gatazkak izan zituzten
      aldizka. Hain zuzen ere, haren muga zehatzak, hiri-forma trinkoa eta -
      azaletik behintzat- gizarte-bizitza integratua nabarmentzen dira.
    * Bigarren alderdi erabakigarria, klima izan zen; eta eragin mesedegarri
      gozoa izan zuen antzinako Greziako eguneroko bizitzan, atsegina eta
      fidagarria izan ohi zelako urte osoan. Egoera erakargarri horri esker,
      aire zabalera eta komunitatera bideratutako bizitza-jarrera sortu zen.
      Greziako demokrazia garatzen lagundu zuena; hala ere, Greziako etxeko
      mundua pribatua zen, nonahiko etxe-patiodunen barrukoa.
    * Hirugarrena, kalitate handiko marmola eskuragarri edukitzea, eta eragin
      berehalakoagoa izan zuen Greziako hirien izaeran.Xehetasunik finenak ere
      lantzen zituzten Hiriko eraikin garrantzitsuak hiru dimentsioko arteko
      objektu eskultoriko autonomo gisa pentsatu zituzten. Eraikinen arteko
      espazio-harremanen antolamenduari arreta eskaini zitzaion. Hala ere, oso
      gutxi arduratzen ziren etxeko erosotasunaz, eta hori zeharo bat dator
      Greziako balioekin. Hiri-eraikinek ez bezala, etxeek egitura bakuna baino
      ez zuten; halabeharrez multzokatzen ziren, hazkunde organikoko auzoetan,
      edo modu zurrunean antolatzen ziren lauki-sare formako oinarrizko
      lerroetan. Antzinako Greziako hirieran, oso tipikoa zen hiri-eremuen
      handitasunaren eta etxebizitzen miseriaren arteko kontraste nabarmena.
Hauek ziren Greziako hiri tipiko baten planoaren funtsezko osagaiak: akropolia,
hiria inguratzen zuen harresia, agora, bizitegi-auzoak, aisiarako eta
kulturarako eremu bat edo gehiago, erlijio-esparrua (akropolitik bereizita
zegoenean), portua eta, beharbada, industrialdea. Prieneren adibideak oso
erakusten du zati horiek - azken biak izan ezik- nola antolatzen ziren hirian.
Akropoli termino orokorra erabiltzen da Greziako hiririk zaharrenetako muinoen
gailurreko jatorrizko babeslekua eta kolonia askorako zitadela gotortua
izendatzeko. Hasieran, hirigune osoaren kokalekua izan zen akropolia, baina,
poliki-poliki, hiriko erlijiozko santutegi bilakatu zen –Atenasko adibiderik
famatuena, kasurako-, edo hutsik geratu eta hiriaren mugetatik kanpo utzi zen -
Miletokoa, adibidez-. Hiriak akropolian kontzentratutako tamaina mugatua izan
zuenean, ez zuen babeserako harresirik behar inguruan. Erasotzen zietenean,
hiritarrak akropolian gordetzen ziren, errenditu arte edo etsaiek amore eman
arte. Eraikin garrantzitsu guztiak akropolian zeudenez, ezinbestekoak ez ziren
etxeerako batzuk baino ez ziren galtzen.
Greziako hiri guztiak ez zeuden gotortuta.
Agora askotariko jarduera hain biziak eta jarraituak bildu dituzte. Agora ez
zen izan espazio publiko hutsa, baizik eta hiriaren erdigune nagusia, haren
bihotz bizia. Hiritar guztien etengabeko topalekua zen, eta bizi-bizi egoten
zen aldioro, bizitza sozialaren, negozioen eta politikaren eguneroko agertokia
baitzen.
Hiri planifikatuetako gune nagusia zenez, erdialderik ahal bezain hurbil zegoen
agora, edo, portua zuten hirietan, portuaren alboan. Planifikatu gabeko
hirietan, berriz, ate nagusiaren eta akropolirako sarbidearen artean egon ohi
zen agora.
Santutasunaren edo egokitasunaren arabera erabakitako tokietan zeuden agora,
santutegiak, antzokia, gimnasioa eta abar. Etxeek gainerako tokiak betetzen
zituzten.
Etxeko erosotasunak minimoak ziren. Hiri-estatuerako ekonomia esklaboen lanean
oinarritzen zen neurri handi batean; hori dela eta, hiritarrek denbora libre
asko zuten eztabaida intelektualetarako edo talde-jardueretarako. Hain zuzen
ere, eraikin mota espezializatuak sortu zituzten talde-jarduera horiek egin
ahal izateko - hala nola antzokia, gimnasioa eta estadioa- , eta denak jotzen
ziren funtsezkotzar hiri guztietan. Antzokiek auditorioa behar zuten malda
natural egokiren batean, eta, beraz, hiri askotan akropoliaren hegoaldean
eraiki zuten.


Hipodamo Miletoko arkitektoak prestatu zuen hiria berreraikitzeko plano
nagusia, eta, plangintza-lan horri esker, “hiri-plangintzaren aita” titulua
irabazi. Argi dago Hipodamo ez zela izan lauki-sare sistemaren asmatzailea.
Hiri harapparrak aurreneko hiri-finkamendu planifikatutzat onartzen badira,
gutxienez 2.000 urtez aurreratu zitzaizkion Hipodamori. Funtsezkoa da jakitea
Hipodamo izan ote zen, hiri-entitate planifikatu integratua sortzea helburutzat
hartuta, hiri berri bateko osagai guztiak -erdigunea, etxebizitzen auzoak,
merkataritzarako, kulturarako eta aisialdirako ekipamenduak eta harresia- une
jakin batean antolatu zituen lehena.
Mileto eta K.a. V. mendean sistematikoki planifikatutako bestelako hiri grekoak
ez bezala, Atenas sekula osotasunean planifikatu gabeko hiria zen. Akropolia
hiriaren jatorrian izan zen eta forma irregularra du.


Tenpluak definitzen ditu ondoen greziar arkitekturaren ezaugarriak.
Berezitasunak
Eraikin isolatua, leku guztietatik ikusteko pentsatua.
Ez dago hiriaren barruan, erlijio esparruan baizik. (Akropolis), ez du parte
hartzen hiriaren bizitzan. Garrantzitsuena bere kanpoko itxura da:
proportzioak, dekorazio elementuak eta koloreak.
Jainkoaren egoitza zen. Barruan ez zen egiten zeremoniarik, jainko edo
jainkosaren irudia jartzen zen bakarrik. Zeremoniak kanpoan, tenpluaren aurrean
egiten ziren, aldare bat jartzen zelarik.
Hirigintza erromatarra
Erroma potentzia handia bilakatu zen armadari esker, besteak beste. Esan
bezala, Erroma hedatzearekin batera, armadak funtzio bikoitza izan zuen:
menderatzeko tresna eta erromanizazioaren eragilea. Menderatzeko tresna moduan,
hasierako okupatzea baino hainbat zeregin gehiago bete zituen; adibidez, zergak
kobratu, mugak babestu, herri menderatuak baketu, eta abar.
Erromanizazioaren eragile moduan, soldaduek kanpamentuak (castra), zubiak,
akueduktuak eta galtzadak eraiki zituzten. Eraikitze-lan hori egin bitartean,
hizkuntza eta ohiturak hedatu zituzten, inguruan sortu ziren merkataritzagunei
eta hiriei esker. Erromatar soldaduak, lursailak jaso edo erosita, bertan
geratzen ziren lizentziatu ostean. Erromanizazioaren beste ezaugarri bat hau
izan zen: herri menderatuetako gizonak armadan sartzeko aukera.
Dakigunez, Erromako lehenengo biztanleek, mendietan bizi baziren ere,
etruriarren eta greziarren eraginagatik haranaren erdian herri enparantza edo
foroa eraiki, eta, apurka-apurka, horren inguruan hedatu zuten hiria.
Harrezkero, erromatar zibilizazioa hiritarra izan zen, eta beste lurrralde bat
—batez ere Mediterraneo itsasoaren mendebaldeko lurraldeak— konkistatzen
zutenean, bertan sortzen zituzten hiriak, menderatutako herriko biztanleak
batzeko, kontrolatzeko eta erromanizatzeko.
Erromatarrek ortogonala izeneko trazadura erabili zuten bai kanpamentu
militarretan, bai hiri berrietan. Sistema hori etruriarrengandik hartu omen
zuten erromatarrek, greziarrek asmatu arren. Etruriarrek bezala, lehenengo,
erlijio-erritu baten bidez aukeratzen zuten hiri berria eraikitzeko lekua.
Jarraian, perimetroa markatzen zuten, baita elkarrekiko perpendikularrak ziren
bi kale nagusiak ere: decumanusa (ardatza) ekialdetik mendebaldera zihoan, eta
cardoa (atearen erroa edo gontza), iparraldetik hegoaldera. Ondoren, hiriaren
erdian, bi kale horien elkargunean, foroa eraikitzen zuten.
Hori eginda, gainerako kaleak lehenengo bi kale horiekiko paraleloan trazatzen
ziren; horrenbestez, etxadi karratuak edo angeluzuzenak eratzen zituzten
kaleek. Bukatzeko, hiria harresi batez inguratzen zen; harresiak lau ate handi
izaten zituen, ardatz-kaleen muturretan hain zuzen ere.
Erromako hirigileen helburu nagusia biztanleen bizitza erraztea zen; hori dela
eta, hainbat azpiegitura eta eraikin sortu zituzten: kaleak zolatu eta
espaloiak zabaldu zituzten; palaestrak, antzokiak, anfiteatroak eta zirkoak
eraiki zituzten; arkupez estali zituzten kale nagusiak...
Bestalde, eraikuntzako materialei dagokienez, hainbat aurrerapen egin zituzten;
esaterako, zementua (opus caementicium) asmatu zuten. Harritxoak, karea, area
eta ura nahastuta lortzen zuten zementoa; harria bezain iraunkorra zen, eta
askozaz malguagoa eta merkeagoa. Horri esker berritu zuten eraikuntza.
Hiriaren edertasunaz ere arduratu ziren erromatar hirigileak. Batetik, eraikin
nagusiak marmolez estali, eta freskoz eta mosaikoz apaindu zituzten
etxebizitzak. Bestetik, estatuak, obeliskoak, kolomak eta garaipen-arkuak
eraiki zituzten.
Etxebizitza: domusak, villak eta insulak
Domus izenekoak familia bakarreko etxeak ziren. Landan egonez gero, villae
izena hartzen zuten. Etxe horiek solairu bakarra izaten zuten, eta espaloiraino
heltzen ziren; aurrean ez zeukaten ez lorategirik, ezta soropilik ere. Leiho
gutxi zituzten, txikiak eta nahiko goian kokatuta: etxe barruan behar besteko
argia izateko, baita berotik eta zaratatik babesteko ere.
Oinplano angeluzuzena zuten, bi aldetan zatituta: aurreko aldea eta atzeko
aldea. Alde bakoitzaren erdigunean, lauki formako barruko atari edo patio bana
izaten zuten, eta, horren inguruan, hainbat gela egoten ziren.
Aurreko aldean, etxearen sarrera nagusia (ianua) egoten zen: bi orri zituen
egurrezko ate handia zen. Handik, korridore batetik barruko atarira (atrium)
pasatzen zen. Atrium hori etxeko gelarik garrantzitsuena zen; oso altua eta
zabala zen, eta zenbait altzari zituen: brontzezko edo marmolezko mahai bat,
kanape bat eta balio handiko gauzak gordetzeko kutxa bat. Zorua mosaikoz
apainduta zegoen, edo marmolez estalita; ormak, kolore biziko freskoz.
Atriumaren erdian, sakonera gutxiko urmael karratua (impluvium) egoten zen
zoruan; erromatarrek hantxe batzen zuten euri-ura (pluvia). Izan ere, atriumeko
teilatuak ez zuen impluviuma estaltzen, eta barruko aldera zuen isuria. Orduan,
euria egiten zuenean, euri-ura impluviumean batu, ur-biltegira eraman
hoditeriaren bidez, eta han gordetzen zuten eguneroko zereginetan erabiltzeko.
Atriumaren inguruan, familiak erabiltzen zituen gela nagusiak egoten ziren:
etxeko santutegia (lararium), logelak (cubicula), jantokia (triclinium) eta
bulegoa (tablinum). Gela horiek guztiek ez zuten egurrezko aterik sarreran,
irristailu-errezel lodiak baizik. Larariumean, etxeko gurtza egiten zen.
Tricliniumean, afaria eta oturuntzak ospatzen zituzten. Tablinumean, ugazabak
(patronus) bezeroak (clientes) hartzen zituen; gela horrek bi sarrera zituen,
eta hortik atzeko aldera pasatzen zen.
Atzeko aldean, patioan, arkupez (peristylum) inguratutako lorategia egoten zen,
iturriz eta estatuaz apaindua; arkupe horien inguruan, beste gela batzuk egoten
ziren: sukaldea (culina), esklaboen gelak, nekazaritzako lanabesak eta
produktuak gordetzeko gelak, komuna (latrina) eta bainugela.
Aberatsenek bakarrik izaten zituzten horrelako etxeak; gehienak etxe
xumeagoetan bizi ziren. Dendari batzuek gelaren bat hartzen zuten alokairuan,
negozio jakin bat (taberna) ipintzeko; eta hantxe bizi ziren.
Insulae izeneko eraikinak sei solairuko edo gehiagoko apartamentu-blokeak
ziren; bertan, txiroenak bizi ziren alokatutako apartamentu batean (cenaculum).
Eraikin haietan bizitzea deserosoa zen: eskailera aldapatsu batzuetatik igotzen
ziren solairuetara; cenaculum horiek txikiak eta argi gutxikoak ziren; ez zuten
ez urik ez komunik (egotekotan, denentzat ziren, eta beheko solairuan egoten
ziren); barruan zarata handia izaten zen. Halaber, nahiko arriskutsua omen zen
han bizitzea: batzuetan, etxeak su hartzen zuen, eta erre.
Eraikin publikoak
Hiriaren erdian, bi kale nagusien elkargunean, foroa edo herri-enparantza
eraikitzen zuten. Hantxe egoten ziren hiriko erlijio-kultuari eta
administrazioari lotutako eraikin garrantzitsuenak.
Tenpluak
Erromatar tenplu zaharrenak Greziakoen antzekoak ziren. Tenpluek oinplano
angeluzuzena eta bi isurkiko estalkia zeuzkaten, eta podium izeneko harmailen
gainean egoten ziren. Aurrealdean, kolomez inguratutako atrioa eta erlijio-
errituak egiteko aldare bat zeuden. Barrualdean, tenpluaren erdialdean, areto
zabala (cella) zegoen; bertan, jainkoaren edo jainkosaren estatua ipintzen
zuten eta apaizak bakarrik sar zitezkeen hara.
Geroago, tenplu berritzaileagoak ere eraiki zituzten. Horietan, elementu
kurbatuak erabili zituzten, hala nola, arkua, ganga eta kupula.
Erromatar hiri gehienetan, Jupiterren, Junonen eta Minervaren tenplua
eraikitzen zen, Erromako jainko-jainkosa garrantzitsuenak baitziren; horrez
gain, hiriko biztanleek beren jainko-jainkosak gurtzeko hainbat tenplu egoten
ziren.
Eraikin zibilak: merkatuak, basilikak eta kuria
Eraikin zibil garrantzitsuenak hauek ziren: merkatuak, basilikak eta kuria.
Erroma Zaharra
Merkatu nagusia foroan egoten zen; eta guztietako dendek (taberna) osatzen
zuten. Erroma oso hiri handia zenez, hainbat merkatu egoten ziren hirian zehar;
hala nola, foro boariuma, haragia erosteko.
Basilikek oinplano angeluzuzena eta abside izeneko atal erdizirkularra izaten
zituzten. Kasetoiduraz edo gangaz estalitako barrunbe handiak ziren; bi edo
hiru habearte izaten zituzten. Basiliketan epaiketak, merkataritza-tratuak eta
finantza-tratuak egiten ziren. Baina, kristautasuna nagusitu zenean, kristauek
beren zeremoniak eta biltzarrak egiteko erabili zituzten eraikin horiek.
Kurian, agintariak biltzen ziren: Erroman, Senatua; probintzietan, Senatuaren
funtzioak betetzen zituzten magistratuak. Kuriari atxikita, hiria gobernatzen
zuten bi magistratuen bulegoak egoten ziren.
Estolderia
Tarkino Priskok, Erromako bosgarren erregeak, Estolda Handia (Cloaca Maxima)
eraikitzea agindu zuen. Handik aurrera, erromatarren hiri guztietan eraiki
zuten estolderia. Kaleen azpitik zihoazen tunel handiek osatzen zuten
estolderia; tunel horiek hiriko harresiak zeharkatu, eta ibaira isurtzen
zituzten ur beltzak eta hondakinak.
Akueduktuak
Hiriak urez hornitzeko, erromatarrek akueduktuak eraiki zituzten hainbat
lekutan. Kanalizazioaren muturretan, hiriaren aldirietan, ur-biltegi handiak
ipintzen zituzten, eta, bertatik, berunezko hodien bitartez, hiriguneko eraikin
eta iturrietara banatzen zen ura. Hoditeria ixteko sistema ere bazuten, ura
murriztu behar izanez gero.
Galtzadak
Erromako probintzien artean merkantziak eta legioak azkar eramateko sortu
zituzten galtzadak. Teknika berezia baten bidez eraiki zituzten, eta aldiro-
aldiro konpondu. Gaur egungo errepide sarea bezalakoa zen.
Hirigintza erromatarrean, hiriko plaza nagusia -polis grekoetako agoraren*
baliokidea-. Han egiten ziren azoka eta batzarrak, eta eraikin zibil eta
erlijioso garrantzitsuenak bertan zeuden.
Erroma hiriaren hazkunde organiko kaotikoaren eta erromatar probintzierako
herri gehienen forma arautuaren arteko kontrasre oso markatuagoa zegoen.
Inperio zabalean agintea inposatzeko eta mantentzeko, legioaren milaka
kanpamentu gotortu eraiki zituzten erromatarrek. Haien izena castra zen, eta
tokian tokiko jarduera militarretarako aldi baterako guneak baino ez ziren.
Kanpamentu horiek operariboak izan behar zuten ahalik eta azkarrena, eta,
zorrotz erabilitako kastrametazio-arauei jarraituz, lauki-sare sistemaren
arabera antolatzen ziren beti, aurrez zehaztutako babeserako perimetro
lerrozuzenen barruan. Castra kanpamenduak aldi baterako izan ohi ziren, baina
haietako asko hiri iraunkorren oinarri izan ziren. Beste hiri asko, berriz,
arrazoi ekonomiko eta politikoen ondorioz sortu ziren.
Plano estandarizaru sinpleak izaten zituzten castra kanpamentuetatik nahiz
jatorri berezietatik sortutako hiri-finkamendu iraunkorrek ere. Perimerroa
karratua edo angeluzuzena izan ohi zen; kale-egituraren oinarria osatzen zuten
bi kale gurutzatu nagusi hauen barruan: decumanusa, herriaren erdigunea
zeharkatzen zuena; eta cardoa, decumanusa angelu zuzenetan erdibitu ohi zuena,
eta, hura bezala bi muturreraraino iristen zena. Bigarren mailako kaleek
osatzen zuten lauki-sarearen antolamendua, eta etxe-uharteak eratzen zituzten,
insula izenekoak. Decumanusaren eta cardoaren elkarguneak osatutako angeluetako
batean kokatuta egon ohi zen foroaren eremua -Greziako agoraren baliokide
erromatarra-, eta, normalean, patio arkuduna eta ertzetako batean eraikitako
batzar-aretoa izan ohi zituen. Hiriaren erdiguneko fororik hurbil zeuden tenplu
nagusia, antzokia eta bainu publikoak ere. Anfiteatroa hiriaren kanpoaldean
egon ohi zen; espazio handia betetzen zuen, eta lurrak maldan egon behar zuen,
eseri ahal izateko. Hasieran, batzuetan ez zen gotorlekurik egin, inperioak
babes gogorrak zituelako mugetan; geroago, beharrezkoa izan zen, hiri horien
historiako garai ez seguruetan.
Erromatar kanpamentuek sarriago zuten erasotzeko funtzioa babestekoa baino;
armadako hornidura-baseak eta soldaduen Kuartel nagusiak ziren, eta
mugikortasunaren mende zeuden neurri handi batean. Hortaz, irisgarritasuna
funtsezko faktorea zen kanpamentuen kokapena aukeratzeko. Aurreko zeltek eta
ondorengo germaniarrek nahiago izan zuten gailurrerako kokalekuetan eraiki,
bakartuta egoteko eta bizkorrago babesteko, baina erromatarrek ibaien
igarobideak eta bidegurutzeak aukeratu zituzten.
Erromararrek bazekiten berriki eskurarurako lurraldeak indar militarraren bidez
mendean edukirzen saiarzeak erengabeko gerrilla-gerra sor zezakeela, eta,
horren ondorioz, legioek arreta galduko zuketela inperioaren mugak hedatzeko
eta mantentzeko lanean. Merkataritzaren garapenari ere kalte egin ziezaiokeen.
Horrenbestez, tribuetako kideak baldintza onuragarriekin eramaten zituzten
inperiora. Hori lortzeko, eromanizazioa eta urbanizazioa berdintzen zituzten.
Tribuen guneak, normalean, baldarki batutako herrixkak baino ez ziren, eta
berriro urbanizatu zituzten zenbait estatusetako erromatar herri gisa; hain
zuzen, Erromako hiri-kulturaren eta merkataritza-aukeren abantailak
partekatzera gonbidatu zituzten tribuetako buruak, eta horien interesa ez zen
beti maila berekoa. Bestelako hiriak ere sortu ziren arrazoi ekonomiko eta
politikoen ondorioz, eta legionario erretiratuek edo Erromatik nahiz bestelako
hiri zaharretatik emigratutakoek osatu zuten haien biztanleria. Bide nagusien
sistema bikainak elkarren arrean konektatzen zituen inperioko hiririk
garrantzitsuenak, baita Erromarekin ere, eta, horri esker, estrategia militarra
eta merkataritza-komunikazioak errazagoak ziren. Garrantzi txikiagoko hiriak
bigarren mailako bideekin lotzen ziren.
Hauek ziren inperioko hiru hiri mota nagusiak: colonia -berriki sortutako
finkamenduak edo hango hiriak ziren, Erromaren aliatuak, eta erromatar estatus
eta abantaila guztiak zituzten-, municipia -tribu-gune garrantzitsuak zan ohi
ziren, foru bidez emandako estatus formala zuten, baina biztanleek erromatar
hiritartasun partziala baino ez zuten-, civitates - tribu-eskualdeetako
merkatu- eta administrazio-guneak ziren, eta forma erromanizatua gorde zuten.
Esate baterako, arkitektura erromatarra funtzionala da, zeren arkitekto
erromatarra, batez ere, ingeniaria baita, hau da, oso ondo ebazten ditu
eraikinaren erabilerari dagozkion arazo funtzionalak (Lajo eta Surroca, 2010).








