                          1. GAIA. MAGNITUDE FISIKOAK ETA DIMENTSIO-ANALISIA   1.1. Behagaiak eta magnitude fisikoak  Behagaiak nolakotasunak dira, hauteman dezakegun sentsazioren bat zuzenean nahiz zeharka eragin dezaketenak.  Konparatze-prozesuen bidez, gai izango gara bi behagai bateragarriak edo desberdinak diren erabakitzeko, eta, orduan, sailkatu egin ahal izango ditugu. Sailkapenaren ondorioz, multzoak sortuko dira (esate baterako, abiadura guztiak multzo batean egongo dira), eta horrelako zenbait multzotan ordena-erlazio bat (“A elementua B baino handiagoa da”) eta batuketa-lege bat erabili ahal izango dira; gisa horretako behagaien kasuan soilik defini daiteke neurtze-prozesua. Neurtzea, azken batean, behagaiak kuantifikatzea baino ez da; hau da, behagaiei zenbaki erreal bana egokitzea.  Goazen adibideak ikustera aurrekoa argitzeko asmotan. Bi txakurretatik zein den azkarrena erabaki dezakegu, baina ezin dugu jakin zornaturiko belarri batek min handiagoa ematen duen koliko nefritiko batek baino. Era berean, badakigu iragarkiekin batera emandako film bat luzeagoa dela iragarkirik gabeko filma baino. Eta kalkula daiteke zenbat iragarki batu behar diren filmaren iraupena berdintzeko. Baina, txakur baten “adimena” dortoka batena baino handiagoa dela onartu arren, zaila dirudi jakitea zenbat dortoka behar diren txakur baten adimena parekatzeko.  Magnitudea, bestalde, neur daitekeen edozein behagai da. Magnitude guztien kasuan, magnitudearen balio bat hautatzen da unitate gisa —hautaketa guztiz arbitrarioa da—; eta magnitudea neurtzeko, aukeratutako unitatearen ondoan jarri beharko dugu; alegia, esku artean dugun magnitudea aukeratutako unitatea baino zenbat aldiz handiagoa den finkatu beharko da. Agerikoa denez, hautatu den unitatearen zatikiak ere aintzat hartu beharko dira konparatze-prozesuan.  Argi eta garbi utzi behar da edozein magnitude fisiko neurtzen denean emaitzak bi atal izaten dituela beti: zenbaki bat eta unitate bat. Adibidez, bi punturen arteko distantzia neurtzeko, bi puntuen arteko ibilbidean egindako urrats kopurua neurtzen da maiz. Urrats guztiak berdinak direla onartu behar da noski, eta horrelako neurketa baten emaitza (neurria) honela eman beharko dugu: 325 urrats.  Azpimarra dezagun magnitudeari dagokion neurria erabili dugun unitatearen araberakoa izango dela beti. Hau da, demagun magnitude bat neurtzeko u unitatea erabili dugunean n balioa lortu dugula (hau da, u unitatea n aldiz hartu behar da magnitudea parekatzeko). Beste unitate bat aukeratuz gero, u' adibidez, beste zenbaki bat lortuko dugu magnitudearekin erkatutakoan; demagun n' dela zenbaki hori. Magnitudea bi neurketetan aldatu ez denez, hau idatz dezakegu:                  n.u = n'.u' edo beste modu batera; n'/n = u/u'  Unitate desberdinak erabiliz egindako bi neurketatan lortuko ditugun zenbakien arteko erlazioa, erabili diren unitateen artean dagoen erlazioaren alderantzizkoa izango da. Alegia, metroa hazbetea baino 40 aldiz handiagoa bada, metrotan emandako edozein luzeraren balioa hazbetetan emandakoa baino 40 aldiz txikiagoa izango da.   1.2. Oinarrizko magnitudeak eta magnitude eratorriak. Unitateak.  Magnitude bat oinarrizkoa izango da, baldin eta bere berezko unitatetan neur badaiteke, beste magnitude guztien unitateekin zerikusirik izan gabe. Oinarrizko zazpi magnitude daudela onartu ohi da. Baina ez dago guztiz finkatuta zein diren zazpi horiek; alegia, oinarrizko magnitudeak aukeratzeko modu bat baino gehiago dago. Hala ere, hautatzeko modu guztien artean, batzuk besteak baino erabilgarriagoak dira. Hona hemen oinarrizko zazpi magnitudeen hautu egoki bat: luzera, denbora, masa, karga elektrikoa, tenperatura, argi- intentsitatea eta substantzia kantitatea. Ez gara horien guztien definizioak ematen ahaleginduko; izan ere, ideiatzat hartuta, oinarrizko kontzeptuak dira, denok berez geuregan ditugun nozioak, baina ez dira definitzen errazak. Horregatik, oinarrizko magnitudeen eragiketa-definizioa besterik ez dugu emango (magnitudearen eragiketa-definizioak, izenak berak dioen moduan, eragiketaren bat du oinarri).  - Luzera (L): neurri (tamaina) kontzeptuari lotzen zaio. Eragiketaren ikuspuntutik, bi luzera berdinak izango dira, baldintza hau betetzen bada: luzera bien mutur bana toki berean kokatu ondoren, beste muturrek puntu berera heldu behar dute, luzeretako bat biratuz.  - Denbora (T): iraupen nozioari dagokio. Eragiketaren ikuspuntutik, bi gertakarik iraupen bera izango dute, baldin eta haien hasiera eta bukaera aldi berean gertatzen badira.  - Masa (M): inertzia mekanikoari dagokion ideiarekin lotu daiteke, eta gorputz bakoitzaren ezaugarria da; gorputzen artean eragin-trukeak agertzen direnean, masak finkatuko du gorputz bakoitzaren jokaera. Halaber, gorputzen arteko grabitaziozko eragin-trukearen intentsitatea xedatuko du.  Masaren eragiketa-definizioa beso berdineko balantzaren bidez eman daiteke. Horrela, bada, G eta G' gorputzak masa berekoak direla onartuko dugu, baldin eta balantzaren plater banatan kokatutakoan balantzak orekan badirau.  Esperimentalki froga daitekeenez, balantza orekan badago Lurreko edozein puntutan, beste edozein tokitara eramandakoan ere orekan segituko du. Beraz, masen arteko berdintasuna gorputzen propietatea da, konparaketa egiten den tokiarekin zerikusirik ez duena.  Demagun G' masa zenbait masa-unitatez osaturik dagoela. G eta G' masak berdinak direla esan dugunez, masa-unitatearen anizkoitz modura adierazi ahal izango da G gorputzaren masa. Esate baterako, masa-unitatea gramoa bada, eta balantzaren plater batean 1 g-eko zortzi pieza baditugu —balantza orekan dagoela—, beste platerean dagoen gorputzaren masa 8 g dela esan dezakegu. Horrela lorturiko masa, egia esateko, grabitazio-masa da. Badaude, hala ere, masak dinamikoki alderatzeko metodoak ere; dinamikoki erdietsitako masari inertzia-masa deritzogu. Esan beharra dago ez dela orain arte inolako desberdintasunik hauteman masak neurtzeko bi metodo horien artean.  - Karga elektrikoa (Q): partikula bakoitzaren beste ezaugarri bat da, beste partikula batzuekin izango duen eragin-truke elektromagnetikoaren intentsitatea finkatuko duena. Bestalde, eroale batean zehar denbora-unitatean pasatzen den karga kantitateari korronte-intentsitatea esaten zaio.  Aurrerago azalduko zaizkigu arestian emandako zerrendako azken hiru oinarrizko magnitudeak: tenperatura, argi-intentsitatea eta substantzia kantitatea.  Fisikan erabili ohi diren beste magnitude guztiak oinarrizkotzat jo ditugun zazpiekin erlaziona daitezke eragiketen bidez. Horregatik, magnitude eratorri esaten zaie beste horiei guztiei. Magnitude eratorrien unitateak, nahiz eta zenbait kasutan berezko izena izan, oinarrizko zazpi magnitudeen unitateen funtzioan adierazten dira. Hau da, oinarrizko magnitudeen unitateak finkatutakoan, beste magnitude guztienak ere finkatuta geratuko dira.  Eman berri dugun sailkapenaren arabera, hortaz, magnitudeak oinarrizkoak edo eratorriak izango dira. Baina magnitudeak sailkatzeko beste irizpide bat ere badago: ikuspuntu matematikoa, alegia. Irizpide berri horren arabera, ikasturtean zehar azalduko zaizkigun magnitude fisiko guztiak bi taldetan sailkatu ahal izango ditugu: eskalarrak eta bektoreak. Eskalar bat erabat zehazteko, aski da zenbaki bakar bat ematea. Mota horretako magnitudeak dira tenperatura, masa, denbora eta abar; nabarmen dezagun magnitude hauek adierazteko letra arruntak erabiltzen direla (T, m, t, eta abar).  Bektoreen kasuan, ordea, ez da nahikoa zenbaki bat ematea; bi dimentsioko espazioan bagaude, bi zenbaki eman beharko ditugu bektorea erabat zehazteko, eta hiru dimentsioko espazioan, berriz, hiru zenbaki. Zenbaki horiek emateko modurik errazenak hauexek ditugu: modulua, norabidea eta noranzkoa, edo, bestela, bektorearen osagaiak. Bektoreak ditugu, besteak beste, abiadura, azelerazioa eta eremu elektrikoa. Esan dezagun bektoreak adierazteko bi era ditugula: letra lodiak ( v,a,E) edo letra gezidunak erabil ditzakegu. Gogoan izan, kasu guztietan, magnitudearen balioa adierazi behar denean, zenbakia (edo zenbakiak) ez ezik, dagokion unitatea ere eman beharko dugula.   1.3. Nazioarteko unitate-sistema  Nahi dugun moduan aukera ditzakegu zazpi oinarrizko magnitudeei dagozkien unitateak, baina unitate horiek nola hautatu, halakoak izango dira neurketen balioak eta lege fisikoen itxura. Beraz, aukera bat baino gehiago dago, eta aukera bakoitzari unitate-sistema deritzo. Agerikoa denez, munduko laborategietan unitate-sistema desberdinak erabiltzen badira, emaitzen hedapen zabala oztopatzen da. Gaur egun, egoera hori normaltzeko joera dago, eta, horretarako, unitate-sistema bakarra erabiltzea erabaki da: nazioarteko unitate-sistema (SI edo MKS), hain zuzen ere. Hona hemen oinarrizko magnitudeei dagozkien unitateak sistema horretan:  metroa(m): 1984az geroztik, hau da metroaren definizioa: argiaksegundoan egindako distantzia da; definizio hori eman ahal izateko, ezaguna den balio finkotzat hartu ohi da argiaren abiadura. Luzera-unitatea, beraz, denbora- unitatearekin dago loturik, bihurtze-faktore baten bidez hain zuzen. Lehenengo metroa: Frantziako Zientzien Akademiak 1790ean metroaren honako definizio hau eman zuen: Lurraren ekuatoreko edozein puntutatik polo baterainoko distantziaren.  kilogramoa(kg): masa-unitatea dugu kilogramoa. Nazioarteko kilogramoa deritzon objektuaren masa da; alegia, Sevres hirian, Paristik gertu, dagoen platinozko bloke baten masa. Helburu praktikoetarako, kontuan izan behar dugu 4 °C-an dauden 10–3m3ur distilaturen masaren berdina dela. Bestalde, kilogramoa propietate atomiko bati ere lotu dakioke:12C isotopoaren 5,0188x1025atomoren masaren berdina da. Horixe da, hain zuzen ere, masa atomikoen nazioarteko eskala definitzeko erabiltzen den irizpidea.  segundoa(s):133Cs atomoaren trantsizio jakin bati dagokion erradiazioaren ezaugarrien funtzioan definitu zen 1964an. Segundoa, zehatz-mehatz, trantsizio horrek emandako erradiazioaren 9.192.631.770 periodo gertatzeko behar den denbora-tartea da. Hauxe dugu gaur egun doitasun handienarekin definituta dagoen unitatea. Minutu eta segundoaren jatorria (XIV. mendea): eguna (eguerdi batetik hurrengorako tartea) 24 zatitan banatu zen eta zati bakoitza beste 60 zatitan. 60 zenbakia Babiloniako zenbatze-sistematik datorkigu. Denbora doitasun handiarekin neurtu ahal izateko, propietate atomikoak erabili ohi dira. Esate baterako, NH 3molekulak piramide-egitura du, non oinarrian hiru hidrogeno eta erpinean N atomoa dauden (ikusi irudia). Badago nitrogeno atomoarentzat posizio simetriko bat —irudiko N' delakoa—, hidrogenoek eratutako planotik distantzia berera baina planoaren beste aldean dagoena. N atomoak bi oreka-posizio horien artean oszilatzen du, segundo bakoitzean 2,387x1016oszilazio eginik. Lehen erloju atomikoa molekula horretan oinarritu zen, eta Estatu Batuetan egin zuten 1948an. Harrez geroztik, beste substantzia batzuk erabili dira erloju atomiko gisa.  amperea(A): 1964an, SI sistemaren laugarren unitatetzat amperea aukeratu zuten; korronte elektrikoari dagokion unitatea, alegia. Ordura arte, laugarren oinarrizko magnitudea karga elektrikoa zen, eta beraren unitatea, coulomb deritzona. Aldaketaren arrazoia hau izan zen: errazagoa da patroitzat korronte bat ezartzea karga bat baino. Hala ere, ez dugu ahaztu behar karga elektrikoak duen oinarrizko izaera. Amperearen definizioa hau da: hutsean bi eroale lerrozuzen eta paralelo kokatzen baditugu, bien artean 1 m-eko distantzia utzirik, eta batak besteari egingo dion indarra neurtzen badugu, eroale horietatik doan korrontea ampere bat izango da indarra 2x10–7N/m denean. Definizio hori ematea eta0hutsaren iragazkortasun magnetikoari 410–7N A–2-ko balioa egiunez esleitzea gauza baliokideak dira.  kelvina(K): 1848. urtean, Thomson-ek tenperaturen eskala termodinamiko bat proposatu zuen Carnot-en ziklo itzulgarria abiapuntutzat hartuz. Kelvina, hain zuzen, uraren puntu hirukoitzari dagokion tenperatura termodinamikoaren 1/ 273,16 da. Tenperatura termodinamikoa bat dator gas idealen egoera-ekuazioan ageri den T tenperaturarekin:  PV = nRT  Ekuazio horren arabera, gas idealen kasuan, proportzionalak dira P presioa eta T tenperatura termodinamikoa, baldin eta V bolumena eta gas kantitatea aldatzen ez badira. Gas batzuen jokaera —zenbait baldintza betez gero— ideala denez, termometro bat egin dezakegu, tenperatura ezagutzeko presioa neurtzen duena. 1954an, uraren puntu hirukoitzari 273,16 K balioa esleitu zitzaion. Azpimarratu beharra dago unitateari kelvin deritzola, eta ez kelvin gradua. Orobat, sinboloa K da, eta ez °K.  mola(mol): bi substantzia desberdinen masa berberek (10 kg-k adibidez) ez dute atomo kopuru bera. Horrexegatik da beharrezkoa partikula kopuru finko bati dagokion unitatea definitzea, esku artean dugun substantzia edozein izanda ere. 1971n honela definitu zen mola: sistema batek duen substantzia kantitatea da, sistemak bere barnean duen partikula multzoa Avogadro-ren zenbakiaren berdina denean (NA= 6,022x1023). Partikula hitza erabili dugu atomoak, molekulak, ioiak, elektroiak edo antzekoak adierazteko; molari buruz ari garela, nahitaez zehaztu behar da zein partikula mota dugun esku artean.  kandela(cd): Argi-iturriek erradiazioak igortzen dituzte, batzuk ikusgaiak eta beste batzuk ikusgaiak ez direnak. Zenbait kasutan, erradiazio ikusgaiari dagokion intentsitatea (argi-intentsitatea) neurtu nahi izango dugu, beste erradiazio mota guztiak alde batera utzirik. Argi-intentsitatea honela definitu ohi da: iturri erradiatzaile batek bere inguruan duen gainazalean zehar igortzen duen denbora-unitateko energia. 1948. urtean, kandela unitatearen definizio korapilatsu bat eman zen, platinoaren izozte-tenperaturari lotua. Definizio horren ordez, beste hau eman zen 1979an: 540x1012Hz-eko maiztasuneko erradiazio monokromatikoa eta 1/683 W/sr-eko energia-intentsitatea igortzen dituen iturriaren argi-intentsitatea da.   Unitate_eratorri_“bereziak”  radiana (rad): angelu lauari dagokion unitate bat da. Radiana honako propietate hau betetzen duen angelua da: berari dagokion zirkunferentzia-arkuaren luzeraren eta zirkunferentziaren erradioaren arteko zatidurak 1 balio du.  estereorradiana (sr): angelu solidoaren unitatea da. Estereorradian batek r erradioko esfera baten gainazaletik r2azalera ebakitzen du. Hots, puntu baten inguruko angelu solidoak 4estereorradian estaltzen du.    Oinarrizko_legeen_izaera  Lege fisikoetan magnitudeak azaltzen dira, eta oinarrizko magnitudeekin erlazionatzen dira lege horien bidez. Lege fisikoak, orduan, magnitudeen definiziotzat har daitezke eta, oro har, oinarrizko magnitudeen berreturen biderketak agertuko dira legeetan, honako era honetan:   Adierazpen horrek ymagnitudea etax1, x2, x3,... magnitudeak lotzen ditu; etaa1, a2, a3,... direlakoak erlazio jakin bakoitzaren berri emango diguten berretzaileak dira. Esaterako, higidura uniformea duen gorputz baten kasuan, esango dugu gorputzak daraman lastertasuna gorputzak egindako s distantziaren proportzionala eta distantzia hori egiteko behar izan duen t denbora-tartearen alderantziz proportzionala dela. Higiduraren v abiadura deritzogu horri. Beraz, abiaduraren adierazpen orokorra honela eman beharko genuke: v  s/t. Arestian eman dugun adierazpen orokorrarekin konparatuz gero, honako berdintza hauek izango ditugu:                        y = v; x1= s; x2= t; a1= 1; a2= –1  Dena dela, ekuazio bateko magnitudeen balioen arteko erlazioa zehaztu nahi badugu, adierazpenetan koefizienteak sartu behar izango ditugu, eta honela geratuko zaizkigu:   Kkonstantearen balioa magnitudeei dagozkien unitateen araberakoa izango da.  Higikariaren adibidera itzuliz, v = K s/t idatzi beharko genuke orain, eta s distantzia metrotan neurtzen badugu, t denbora segundotan eta v abiadura km/h- tan, adierazpen honetara helduko ginateke:                                  v (km/h) = 3,6  Lege fisikoen adierazpenetan konstante gehiegi sartuz gero, adierazpenak korapilatu baino ez dira egiten eta oroitzen zailak bihurtzen dira; horrexegatik komeni da ahalik eta konstante gehienak bataren berdinak izatea. Baldintza hori betearazten duten unitateen multzoari unitate-sistema koherentea deritzo. Halere, ezinezkoa da proportzionaltasun-konstante guztiak alde batera uztea: beti azalduko zaizkigu zenbait konstante, batzuk karakteristikoak izango dira (malgukiei dagokien F = k x ekuaziokoa, adibidez), eta beste batzuk, berriz, unibertsalak (Newton-en legekoa, kasu).  Konstante unibertsalen artetik, gutxienez bost saihestezinak dira edozein sistema koherente aukeratuta ere. SI sisteman hauexek dira bostak: grabitazio unibertsalaren konstantea, Boltzmann-en konstantea, Planck-en konstantea, argiak hutsean duen abiadura eta hutsaren permitibitate dielektrikoa.      1.4. Dimentsio-ekuazioak  Dimentsio kontzeptua Fourier-ek plazaratu zuen 1822an, honelako adibideak emanez: luzerari dagokionez, lerro baten dimentsioa bat da (L); gainazal baten dimentsioa, bi (L 2); eta bolumen batena, hiru (L3). Fourier-ek 1, 2 eta 3 berretzaileei dimentsio-berretzaileak esaten zien. Gaur egun, gainazal baten dimentsioa L2 (“ele koadro”, “ele ber bi” edo “ele plus bi”) dela esaten dugu, eta antzera beste kasu guztietan.  Arestian esan dugunez, oinarrizko magnitudeak zein diren zehazteko, aukera bat baino gehiago dugu. Edonola ere, hautatzen den oinarrizko magnitudeen multzo bakoitza oinarri bat da (Matematikan erabili ohi den esangurarekin), eta multzoan dagoen elementu kopuruari oinarriaren anizkoiztasuna deritzo.  Gainerako magnitude guztiak —magnitude eratorriak— aukeratu diren oinarrizko magnitudeen funtzioan adierazi ahal izango dira. Edozein magnitude eratorriren dimentsioa zein den jakiteko, oinarrizko magnitudeen funtzioan duen definiziora jo beharko dugu, eta, bertan, oinarrizko magnitude horien dimentsioak ordezkatu beharko ditugu. Horrela, magnitude eratorrien dimentsio-ekuazioak erdietsiko ditugu; hau da, magnitude eratorriak oinarrizkoen funtzioan nola dauden osatuta esango diguten adierazpenak. Esan dezagun magnitudeen dimentsioa adierazteko magnitudeari dagokion ikurra kortxete artean idatzi beharko dugula beti. Ikus dezagun, jarraian, adibide bat.  Energia potentzial ezagunenaren dimentsioa lortu nahi dugu, U = mgh adierazpenetik abiatuta. U energiaren definizioan ageri diren parametroetatik bi oinarrizko magnitudeak dira —m eta h, alegia—, eta bestea, g azelerazioa, eratorria. Orduan, lehenik g azelerazio horren dimentsio-ekuazioa lortu beharko da. Horretarako, azelerazioaren (edozein azelerazioren) definizioa beharko dugu: a = v/t, adibidez (v abiadura, v = s/t dela jakinik). Konturatzen bagara, azkenean adierazpen guztiak oinarrizko magnitudeen mendean ditugu, eta beraz, has gaitezke dimentsioak kalkulatzen:   c orduan:                        M L T–2= Ma(L T–1)bLc= MaLb+cT–b  Azkenik, atal bietako berretzaileak berdinduz, emaitza honetara iritsiko gara: a = 1, b = 2, c = –1. Bilatzen ari ginen adierazpena, beraz, honako hau da:                 (indar zentripetuaren adierazpen ezaguna, alegia)  Oharra. Dimentsio-analisia lege fisikoen berri izateko metodo erakargarria bada ere, baditu bere mugak:     a. Lege fisikoen egiturari buruzko informazioa baizik ez du ematen, eta       legearen xehetasunen gainean —legean ager daitezkeen zenbakizko       konstanteen gainean— ez digu ezertxo ere esango.    b. Metodoak ez digu aldez aurretik esango zein diren probleman esku hartzen       duten magnitudeak. Aztergai dugun problema fisikoa sakon ikertu beharko       dugu, hautatu beharreko magnitudeak zein diren jakin ahal izateko.   1.5. Dimentsio-analisiaren aplikazio biologikoak. Eskala-legeak  Biologiarekin zerikusia duen problema interesgarri bat —azterketa matematiko errazen bidez iker daitekeena— egitura baten neurria eta bete behar duen egitekoa nola dauden lotuta ikustean datza. Mota honetako galderei erantzun nahi diegu: Izan liteke zelula bakar bat inurri bat bezain handia? Edo inurri bat gizaki bat bezain handia? Ala egitura horien neurriak egiturek bete behar dituzten egitekoek finkatzen dituzte? Horrelako galderei eskala-legeek erantzungo diete; hortaz, eskala-legeek argituko digute egituren propietateak nola dauden beren neurrien mendean.  Eskala-legeen bila abiatu nahi badugu, jakin beharko dugu gorputz baten neurria handituz doan heinean nola aldatuko diren gorputzaren oinarrizko geometria- magnitudeak: luzera, azalera eta bolumena. Demagun neurri desberdineko bi kubo ditugula (K eta K', hurrengo orrialdeko irudian daudenak). K' kuboaren ertzaren luzera K kuboarena bi halako da. Orduan, K' kuboa K baino handiagoa dela esango dugu, eskala-faktorea duela —kasu honetan= 2 beteko da—. Agerian dago, hortaz, eskala-faktorea antzekoak diren (antzekoak, ikuspegi matematikoaren arabera) bi gorputzen kasuan defini daitekeela soilik; eta, definizioz, elkarri dagozkion bi luzeraren arteko arrazoia (zatidura) da. Nahitaezkoa da elkarri dagozkion luzerak hartzea; alegia, kubo batean ertz bat aukeratzen bada, bestean ere ertza hautatu beharko da arrazoia kalkulatzeko, eta ez, esate baterako, diagonala.  Luzeren ordez azalerak alderatzen baditugu, bistakoa da K' kuboaren aurpegi baten azalera K kuboarenarena lau halako dela; azalera horien arteko arrazoia 2= 22= 4 izango da. Bestalde, K' kuboaren bolumena K kuboarena zortzi halako da; beraz, bolumenen arteko arrazoia3= 23= 8 da.   Lortutako emaitzak, kuboaren kasuan begien bistakoak direnak, berdin-berdin aplika dakizkieke antzekoak diren edozein bi gorputzi, eitea edonolakoa izanda ere. Dakigunez, eskala-faktorea kalkulatzeko, antzekoak diren bi gorputzen elkarri dagozkion bi luzera hartu behar dira aintzat. Gorputz biak antzekoak direnez, azpimarra dezagun eskala-faktorea berbera izango dela elkarri dagozkion edozein bi luzera aukeratuta ere. Gainera, elkarri dagozkion edozein bi azaleraren (A eta A’) arteko arrazoia A'/A =2izango da beti. Era berean, gorputzen V eta V' bolumenen arteko arrazoia V'/V =3izango da.  Eman berri ditugun geometria-erlazio horien garrantzia honetan datza: gorputz baten zenbait propietate fisiko gorputzaren bolumenaren mendean daude, eta beste propietate batzuk, ordea, azaleraren mendean. Beraz, horrelako bi propietateren arteko arrazoia, gorputzaren neurriaren mendekoa izango da.  Adibidez, animalien pisua bolumenaren proportzionala da. Demagun neurri desberdina duten baina itxuraz eta osaketaz berdinak diren bi inurri ditugula, bata arrunta eta bestea erraldoia. Inurri erraldoiaren luzera d' dela onartuko dugu eta inurri arruntarena, berriz, d. Orduan, esan dugunez, eskala-faktorea = d'/d izango da. Pisuei dagokienez, bistakoa da erlazio hau beteko dela (gogoan izan gorputzen pisua bolumenarekin batera doala):              Inurri erraldoiaren pisua =3x inurri arruntaren pisua  Bestalde, eredu erraz bat aintzat hartzen badugu, inurrien indarra —edo beste edozein izakirena— giharren zeharkako sekzioaren mendean egongo da soilik. Hori argiago ikusteko, pentsa dezagun mahai batek zama ikaragarri bati eutsi behar diola. Zer egin beharko genuke mahaia hautsi ez dadin? Mahaiaren hankak indartuko genituzke, hanka kopurua handituz edo hanka lodiagoak ipiniz. Antzekoa da beste adibide hau ere, harri-jasotzaileena, alegia. Beren besoen luzera denok dugunaren antzekoa izaten da, baina besoen zeharkako sekzioaren azalera, aldiz, ohikoa baino askoz handiagoa. Jasotzaileek duten gainerako indar hori giharren zeharkako sekzioaren azalera gehitzetik datorkie. Orduan, inurrien kasura itzuliz, esan daiteke inurri erraldoia inurri arrunta baino 2aldiz indartsuagoa izango dela, eta, beraz, erraldoiak jaso ahal izango duen pisua arruntak jasoko duena baino2aldiz handiagoa izango da.    Inurri erraldoiak jasoko duen pisua =2x inurri arruntak jasoko duen pisua  Bestalde, animalien indar erlatiboa honela definitu ohi da: animaliak jaso dezakeen pisuaren —berea kontuan hartuz— eta animaliak duen pisuaren arteko arrazoia. Definizioaren arabera, animalia baten indar erlatiboa bat baino txikiagoa balitz, animaliak ezin izango lioke bere pisuari ere eutsi, eta, ondorioz, animalia bat “bideragarria” izan dadin beraren indar erlatiboak bat baino handiagoa izan beharko du. Orain arte emandako erlazioak aintzat hartuz, hau idatz dezakegu:  Inurri erraldoiaren indar erlatiboa = xinurri arruntaren indar erlatiboa  Beraz, inurri erraldoiaren indar erlatiboa inurri arruntarena baino txikiagoa izango da; 1/ faktorean txikituko da hain zuzen ere.  Sarritan esan ohi da inurria gizakia baino indartsuagoa dela: inurriak bere pisua halako hiru jaso dezake; gizakiak, ordea, gutxi gorabehera bere pisuaren erdia baino ezin du jaso. Hau da, inurriaren indar erlatiboak lau balio du (jaso dezakeen hiru gehi bere pisua), eta gizakiarenak, aldiz, 1,5. Hala ere, ez da zilegi esatea inurria indartsuagoa denik; inurriak indar erlatibo handiagoa duela dirudi tamainaz txikiagoa delako hain zuzen ere. Inurriaren eta gizakiaren indarrak behar bezala erkatu nahi baditugu, izaki bien neurrien arteko aldea kontuan izan behar da.  Inurri arrunta 1,2 cm luze da eta gizakia 173 cm luze —batezbestekoak hartuz—. Gizakiaren parekoa litzatekeen inurri erraldoiak inurri arruntaren aldean izango lukeen eskala-faktorea hau litzateke:                               = 173 cm/1,2 cm = 144  eta inurri erraldoi horren indar erlatiboa honela kalkula dezakegu:   Gizakiaren indar erlatiboa baino askoz txikiagoa da hori. Ondorio modura, esateko moduan gaude inurria, berez, gizakia baino ahulagoa dela. Izan ere, ezinezkoa da biologiaren ikuspuntutik gizakiaren neurriko inurria: bere pisuaren 1/36 soilik altxatu ahal izango luke; hots, agondu nahian, hankak ere ezin izango lituzke jaso.  Giharren indarrari buruz esandakoak, berdin balio du hezurretarako eta egiturak osatzeko erabiltzen diren beste edozein materialen kasurako ere. Itxura jakin bat duen animaliaren kasuan, hezurrek gorputzaren pisuarekiko duten egitekoa neurriaren araberakoa da, eta animalia zenbat eta handiagoa izan, orduan eta txikiagoa da hezurren egiteko erlatiboa. Horrela, bada, naturako animalia handien itxura eta animalia txikienena oso desberdinak dira. Hurrengo irudian, neurri berera ekarritako elefantea eta txakurra adierazi dira.   Ageri denez, elefantearen hanken lodiera txakurrarena baino handiagoa da. Elefantearen neurriko animalia batek ezingo luke txakurraren itxura izan, zatidura hau:                     hezurren erresistentzia/gorputzaren pisua  txikiegia izango litzatekeelako. Animalia handien hezur eta giharrek zabalagoak izan behar dute, proportzioan, animalia txikien hezur eta giharrak baino. Horren harira, esan dezagun animaliak ezin direla nahi bezain handiak izan, haien neurriak muga bat izan behar du: bestela, hezurren zabalera luzera baino handiagoa izango litzateke, eta horrek arazoak ekarriko lituzke giltzaduretan. Badirudi elefanteak edo behinolako dinosauruak muga horren inguruan daudela.   Bestelako propietate batzuei dagozkien eskala-legeak ere modu berean aztertzen dira. Esaterako, ikus dezagun nola azal daitekeen zelulen zatiketa eskala- legeen ikuspuntutik. Problema errazteko, zelula esferikoak hartuko ditugu. Alboko irudian hazkuntza-garai desberdinetan dauden bi zelula ageri dira. Zelula zaharrak —handiak— gaztearekiko —txikiarekiko— duen eskala-faktorea = R'/R izango da; zelulen erradioak dira R eta R'.   Zelula zaharraren bolumena txikiarena baino 3aldiz handiagoa izango da. Orduan, zelula zaharrak izango duen metabolismo- materiala gazteak izango duena baino3aldiz handiagoa izango da, eta zaharrak behar izango duen oxigeno kantitatea (eta beste substantzia batzuena) txikiak behar izango duena baino3aldiz handiagoa izango da.  zaharrak behar duen oxigenoa minutuko =3x gazteak behar duen oxigenoa minutuko  Zelulak kontsumituko duen oxigeno guztia zelularen paretatik igaro beharko da; hortaz, zelulak minutuko lortu ahal izango duen oxigeno kantitate maximoa zelula-mintzaren azaleraren proportzionala izango da. Horrela, bada, zelula zaharrak gazteak baino oxigeno gehiago lortu ahal izango du, 2aldiz gehiago hain zuzen.            zaharrak lortuko duen O2max =2x gazteak lortuko duen O2max  Orain beste magnitude bat definituko dugu, zelularen bideragarritasun-faktorea (bf) hain zuzen; definizioz, zelulak lor dezakeen oxigeno kantitate maximoaren eta zelulak behar duen kantitatearen arteko zatidura da. Zelulak bizirik iraun dezan, faktore horrek bat baino handiagoa izan behar du noski. Aurreko adierazpenak kontuan hartuz, erraz atera daiteke honako erlazio hau:                           zaharraren bf =x gaztearen bf  Zelula gazte baten bideragarritasun-faktorea bat baino handiagoa da. Azken adierazpenaren arabera, zelula handitu ahala, bideragarritasun-faktorea txikituz doa, eta bat baliora gerturatuko da. Beraz, zelulak bizirik iraungo badu, eten egin beharko du hazkuntza edo, bestela, zatitu. Zatiketaren bidez, bideragarritasun-faktore txikia duen zelula handiaren ordez, bideragarritasun- faktore handiagoak dituzten bi zelula txiki izango ditugu.  Badago beste problema interesgarri bat eskala-legeen arabera azter dezakeguna; deshidratazioari buruzkoa, hain zuzen ere. Ariketa modura, azal ezazu zergatik duen eragin handiagoa deshidratazioak haur txikiengan gizaki nagusiengan baino. Horretarako, honako faktore hauek hartu beharko dituzu kontuan: gizakiok ura larruazaletik galtzen dugula onartuko dugu eta gorputzak meta dezakeen ur kantitatea gorputzaren bolumenaren proportzionala da.  Eskalen gainean egin dugun azterketa honen helburua hau agerian uztea izan da: sistema bizidunen ezaugarri orokor batzuk ulertu ahal izateko beharrezkoa gertatzen da Matematika eta Fisikaren oinarrizko zenbait kontzeptu jakitea. Horrela, bada, Fisikaren printzipioak garatuz goazen neurrian Biologiari eta beste arlo batzuei dagozkien zenbait problematan erabili ahal izango ditugu.   1.6. Erroreen teoria  1.6.1. Erroreen sailkapenak. Emaitza esperimentalak idazteko arauak. Zifra esangarriak  Neurtzea, azken batean, magnitude fisikoei era kuantitatiboan behatzea besterik ez da, eta, dakigunez, neurketak dira zientzia esperimentalen oinarria. Hala ere, edozein magnitude fisiko neurtzerakoan, ezin dugu espero lortuko dugun balioa eta benetako balioa berberak izango direnik, ez baitago neurketa perfekturik; errorea dagoela esango dugu.  Neurketa jakin bat egitean, bi motatako erroreak ager daitezke: errore sistematikoak eta ausazko erroreak. Ikus dezagun zertan diren errore mota horiek. Adibidez, kalibre batek “zeroko errorea” izan dezake, erabat itxirik dagoenean 0,05 mm-ko balioa ematen badigu. Kalibre horren bidez, metalezko hagatxo baten L luzera zenbait aldiz neurtuko bagenu, lortuko genukeen L-ren balioa ez litzateke zuzena izango, “zeroko errorea” (0,05 mm) kendu beharko baikenioke. Gisa horretakoak dira errore sistematikoak. Oro har, errore horiek konstante dira edo oso poliki aldatzen dira neurketa egiteko beharrezkoa den tartean. Errore mota horren eragina gutxitzeko asmoz, ondo kalibraturiko tresnak erabili beharko dira eta kontu handia izan beharko dugu neurketak egiterakoan.  Hala ere, nahiz eta errore sistematiko guztiak desagerrarazi edo zuzendu, neurketa bat zenbait aldiz errepikatuz gero, lortuko ditugun balioak ez dira berdin-berdinak izango: ausazko erroreek sortzen dituzte alde horiek. Ausazko erroreen zergatikoak ezustekoak dira: adibidez, neurketa-baldintzen bat-bateko aldaketak (presio-, hezetasun- edo tenperatura-baldintzenak). Neurketa berdina zenbait aldiz errepikatzen bada, ez da eskuarki emaitza bera lortuko, aipatu berri ditugun arrazoiez gain, neurtzen duen pertsonaren egoerak ere eragina baitu. Argi geratu behar da, beraz, ausazko erroreak ezin izango ditugula desagerrarazi —beti azalduko zaizkigu—, baina berdindu (konpentsatu) ditzakegu, neurketa kopuru handia eginez. Ausazko erroreetan jarriko dugu arreta gai honetan zehar.  Bestalde, magnitude fisikoen balioak lortzeko, batzuetan, zuzeneko neurketak egingo ditugu —magnitudea neurketa-tresna baten bitartez neurtzen dugunean, hain zuzen ere—, eta beste batzuetan, berriz, zeharkako neurketetara jo beharko dugu, hau da, adierazpen matematikoez baliatuko gara magnitudearen balioa erdiesteko. Kasu batean zein bestean, arestian esan dugunez, ezinezkoa gertatuko da magnitudearen benetako balioa ezagutzea. Hortaz, neurketa guztiek izango dute loturik halako zehaztugabetasun-maila bat, errorearen bitartez adieraziko duguna.  Horrela, bada, edozein neurketaren emaitza ezin izango dugu V balio soil batez adierazi; horretaz gain, balio horren ΔV errorea ere eman beharko dugu. Gehienetan, V ± ΔV moduko adierazpena erabiltzen da emaitza idazteko. Balioaren alboan idazten den errore hori magnitudearen errore absolutua da. Hala ere, badago beste errore bat ere bai, errore erlatiboa, hain zuzen. Hona hemen errore erlatiboaren definizioa: errore absolutuaren eta magnitudearen balioaren (bere balio absolutuaren, zehazki) arteko zatidura da, hots:  (1)  Izendatzailean balio absolutua ageri denez, positibo izango da beti e errore erlatiboa. Neurketaren doitasunaren adierazlea da errore erlatiboa. Adibidez: 10 km-ko neurketan 1 m-eko errore absolutua badugu, eta, bestalde, 100 m-ko neurketari errore absolutu berbera badagokio, argi eta garbi ikus daiteke doiagoa dela lehenengo neurketa bigarrena baino. Neurketa bi horiei dagozkien errore erlatiboak kalkulatzen baditugu (1/10.000 eta 1/100, hurrenez hurren), nabarmen ikus daiteke esan berri duguna. Errore erlatiboak ehunekotan ere adieraz daitezke; horretarako eragiketa hau egin beharko dugu:   Adibidez, 1.000 m-ko luzeran % 1eko errore erlatiboa badugu, badakigu luzera horri 10 m-ko errore absolutua dagokiola.  Errore absolutuak duen zehaztugabetasun-esangura dela-eta, edozein magnituderen errore absolutua emateko zifra esangarri bakarra erabiliko dugu; hala ere, bi zifra esangarri onartuko dira baldin eta lehen zifra bata bada. Lortutako zenbakiak, beraz, biribildu egin beharko dira; alegia, ezabaturiko lehen zifra bosta edo bost baino handiagoa bada, aurreko zifrari banako bat gehitu beharko diogu.  Orobat, errore absolutuak finkatuko du magnitudearen balioa adierazteko erabili behar diren zifra esangarrien kopurua, honako baldintza honen arabera: magnitudearen balioaren eta haren errore absolutuaren azken zifra esangarriak magnitude-ordena berberari egokitu behar zaizkio (ehunekoak, hamarrekoak, banakoak, hamarrenak, eta abar). Beste modu batean adierazita, magnitudearen balioaren eta haren errore absolutuaren azken zifra esangarriek toki berean egon behar dute puntu hamartarrekiko.   1.6.2. Zuzenean neurturiko magnitudeen erroreak nola lortu  1) Neurketa bakoitzaren errore absolutua. Neurketa egiteko erabili dugun tresnaren sentikortasunaren berdina da (edozein tresnaren sentikortasuna tresnak bereiz dezakeen aldakuntzarik txikiena da). Oharra: tresnaren sentikortasuna ez da errore sistematikoa; tresna guztiek dute sentikortasunen bat, baina, ondo kalibratuta badaude, ez dute zertan errore sistematikorik izan.  2) Behin baino gehiagotan neurtu den magnitude baten errore absolutua. Besterik esan ezean, esku artean dugun V magnitudea hiru aldiz neurtu beharko da beti. Ondoren, lorturiko hiru balioenbatez besteko balioa kalkulatu beharko dugu, bai eta D parametroa ere —hau da, sakabanatze osoa—. Hona hemen behar ditugun adierazpenak:  (2)  Behar diren kalkulu guztiak gauzatu ondoren, honako irizpide hau erabiliko dugu errorea esleitzeko: - Lehenik, batez besteko errore absolutua kalkulatu behar da, hots, neurketa guztien errore absolutuen batez besteko balioa. - Ondoren, sakabanatze-errorea lortu beharko da, hau da, egindako neurketa guztiei dagokien D sakabanatze osoaren laurdena (D/4).  Bi parametro horiek erdietsi ostean, bietan handiena izango da V magnitudearen balioari esleitu beharreko errorea.   1.6.3. Zeharka neurturiko magnitudeen erroreak nola lortu. Adibidea  Demagun laukizuzen baten azalera erdietsi nahi dugula, haren alde bien luzerak zuzenean neurtu ondoren. Esate baterako, a = (3,2 ± 0,3) cm eta b = (8,6 ± 0,5) cm izango dira. Lehenik azalerari egokituko diogun balioa kalkulatuko dugu; horretarako, besterik gabe, a eta b luzeren balioak biderkatuko ditugu:  S = a·b = 3,2·8,6 = 27,52 cm 2  Eta zer errore egokitu behar diogu azalera horri? Ikus dezagun lehenik a eta b parametroak zein balioren artean dauden haien erroreak direla eta:  2,9 ≤ a ≤ 3,5; alegia, a min= 3,2 – 0,3 = 2,9 cm eta amax= 3,2 + 0,3 = 3,5 cm 8,1 ≤ b ≤ 9,1; alegia, b min= 8,6 – 0,5 = 8,1 cm eta bmax= 8,6 + 0,5 = 9,1 cm  Aldaketa tarte horiek aintzat harturik, zer aldaketa tarte izango du laukizuzenaren S azalerak? Ikus dezagun nola eragiten dion S azalerari parametro bakoitzaren aldaketak:  S a= amax·b = 30,1 cm2eta ΔSa= |Sa– S| = 2,58 cm2 S b= a·bmax= 29,12 cm2eta ΔSb= |Sb– S| = 1,6 cm2  Balio horiek esku artean ditugula, honela kalkulatuko dugu azaleraren errorea:  ΔS = ΔS a+ ΔSb= 4,18 cm2  Oharra: Saeta Sbkalkulatzeko, balio minimoak ere erabil daitezke; alegia:  S a= amin·b = 24,94 cm2eta ΔSa= |Sa– S| = 2,58 cm2 S b= a·bmin= 25,92 cm2eta ΔSb= |Sb– S| = 1,6 cm2  Adibidea amaitzeko, arestian eman ditugun idazkera-arauak erabili beharko ditugu: lehenengo, errorea idatzi beharko dugu egokiro, eta 4 cm 2geldituko zaigu. Ondoren, azaleraren baliora joko dugu, eta hona hemen azken emaitza:  S = (28 ± 4) cm 2                                           12
