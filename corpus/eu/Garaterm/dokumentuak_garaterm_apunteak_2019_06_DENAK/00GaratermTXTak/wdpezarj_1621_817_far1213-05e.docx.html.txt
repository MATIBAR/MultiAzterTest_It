











                              5. GAIA. ERANSKINA


E-5.1. Atomo, molekula eta nukleoen erradiazio-igorpena

Atomo, molekula eta nukleoak, gehienetan, energia txikieneko egoeran
—oinarrizko egoeran— egoten dira, baina kitzikatu egin daitezke; hau da,
oinarrizko egoeratik energia handiagoko beste egoera batera igaro daitezke, eta
prozesu hori zenbait modutan egin dezakete. Horietako bat talka inelastikoak
erabiltzean datza; esaterako, partikula laster batek (elektroi edo protoi
batek) atomo, molekula edo nukleo baten kontra talka egin dezake, eta atomo,
molekula edo nukleoak hartuko du partikula lasterraren energiaren zati bat.
Gainera, solido edo gas baten tenperatura emendatzen badugu, atomo edo
molekulen energia zinetikoak gora egingo du, eta emendioa behar bestekoa bada,
atomoen edo molekulen arteko talka inelastikoak eragin ditzakegu.

Adieraz dezagun, jarraian, garrantzi handiko emaitza esperimental bat:
kitzikatutako atomo, molekula eta nukleoek erradiazio elektromagnetikoaren
bidez askatzen dute sobera duten energia. Adibidez, presio txikian dagoen
hidrogenoz betetako hodi batean deskarga elektriko bat eragiten badugu (behar
bezala kokatutako bi elektrodoren artean potentzial-diferentzia handia
ezarriz), hodiak argia igortzen duela ikusi ahal izango dugu (ikus irudia).

Nola azaldu gertakari hori? Hodi barnean sorrarazitako eremu elektrikoak
elektrodo negatiboak igorriko dituen elektroiak azeleratuko ditu, eta elektroi
horiek talka inelastikoak izango dituzte hidrogeno molekula (edo atomo)
batzuekin, elektrodo batetik besterako bidean doazela; talken ondorioz, atomoak
kitzikatuta geratuko dira. Eta kitzikaturiko atomoek oinarrizko egoerara
itzultzean igorriko duten erradiazioa da, hain zuzen ere, geure begiek ikus
dezaketena.

Esperimentuen bidez egiazta daitekeenez, substantzia bakoitzak igortzen duen
erradiazioa ondo zehazturiko maiztasunez osatuta dago (f
1, f2, f3, ...); substantzia bakoitzak bereizgarri du maiztasun multzo hori,
eta multzoari substantziaren igorpen-espektroa deritzo.


E-5.2. Atomo, molekula eta nukleoen erradiazio-xurgapena

Uhin elektromagnetikoek sistema kargadunei —hala nola atomo, molekula edo
nukleoei— eragiten dietenean, kargen higiduran eragingo dute uhinaren eremu
elektriko eta magnetikoak. Era errazean adierazita, esan daiteke oszilazio
bortxatua sorrarazten diola uhinak kargen higidurari (gogoan izan 3. gaia).
Orduan, dakigunez, kargaz osaturiko sistemak energia xurgatuko du, eta
oszilazioaren kanpo-maiztasuna eta sistemaren berezko maiztasuna zenbat eta
antzekoagoak izan, hainbat eta hobea izango da xurgapena; bi maiztasunak
berdinak direnean, erresonantzia gertatzen da, eta osziladoreak energia ezin
hobeto xurgatzen du.

Esperimentuetan ikusi denez, atomo, molekula eta nukleoek —eta, oro har,
partikula kargadunez eraturiko edozein sistemak— erresonantzia-maiztasun batzuk
dituzte, zeinetan erradiazio elektromagnetikoa nabarmen xurgatzen den. Beste
maiztasun guztietan, berriz, kontuan ez hartzeko modukoa da xurgapena.
Erresonantzia-maiztasun horiek eratzen dute substantziaren xurgapen-espektroa.
Edozein sistemak erradiazio elektromagnetikoa xurgatzen duenean, energia
handiagoko egoera batera igarotzen da; hots, egoera kitzikatu batera joaten da.

Bestalde, hona hemen beste emaitza garrantzitsu bat: sistema kargadun jakin
baten xurgapen-espektroan ageri diren maiztasunak sistemaren igorpen-espektroan
ere azalduko dira. Esaterako, hurrengo orrialdeko irudian sodioaren igorpen-
eta xurgapen-espektroak alderatu dira. Begien bistakoa denez, xurgapen-
espektroan dauden lerro guzti-guztiak ageri dira igorpen-espektroan. Baina,
gehienetan, xurgapen-espektroak lerro gutxiago izango ditu igorpen-espektroak
baino.

Xurgapen-espektroak Wollaston-ek aurkitu zituen 1802an, eguzkitiko argia
espektroskopio baten bidez aztertzen ari zela. Wollaston-ek zazpi lerro ilun
ikusi zituen kolore uniformeko hondoaren gainean. Zenbait urte geroago,
Fraunhofer-ek, tresna hobe batez baliatuz, gisa horretako askoz ere lerro
gehiago ikusi ahal izan zituen. Gaur egun, 15.000 lerro baino gehiago hauteman
dira eguzkitiko argian (Fraunhofer-en lerroak deritzenak), eta infragorrian
hasi eta ultramoreraino daude banatuta.



Kirchhoff-ek iradoki zuen bezala, Fraunhofer-en lerroak honako fenomeno honen
ondorio dira: Eguzkitik abiaturiko erradiazioak hainbat atomo eta molekularekin
egiten du topo Lurrerainoko bidean —batez ere Eguzkiaren eta Lurraren
eguratsetan daudenekin, noski—, eta atomo eta molekula horiek maiztasun jakin
batzuetan xurgatzen dute erradiazioa; ondorioz, lerroak agertuko dira
espektroan. Antzeko xurgapen-lerroak ikusi dira beste izar batzuetatik datorren
erradiazioan ere, eta datu horietan oinarrituz, haien eguratsen konposizioaren
berri izan dezakegu.

Igorpen- eta xurgapen-espektroak zer diren ikusi ostean, jo dezagun
trantsizioak xeheago ikertzera, espektro horien funtsa baitira.


E-5.3. Egoera geldikorrak

Igorpen- eta xurgapen-espektroen izaera bereziak —alegia, ondo zehazturiko
maiztasunez osaturik egoteak— jakin-min handia piztu zuen XIX. mendearen
hondarreko eta XX.aren hasierako fisikariengan. Arazoa argitzeko, Bohr-ek ideia
berri eta iraultzailea plazaratu zuen 1913an. Demagun E energia-egoeran dagoen
atomoak f maiztasuneko erradiazioa xurgatu duela; ondorioz, E' energia
handiagoko egoerara igaroko da, eta atomoaren energiaren aldaketa E'–E izango
da. Bestalde, erradiaziotik xurgatutako energiak, prozesu bakarrean gauzatu
denez, fotoi bati dagokion energia izan beharko du —hf gaia, hain zuzen ere—.
Eta energiaren kontserbazioa aintzat hartuz gero, hau idatz dezakegu:

E'–E = hf edo
E = hf (1)

Adierazpen horri Bohr-en formula deritzo. Era berean, atomoa E' energiako
egoeratik E energia txikiagoko beste egoera batera igaroz gero, igorriko den
erradiazioaren maiztasunak (1) ekuazioak emandakoa izan beharko du.

Arestian esan dugunez, f
1, f2, f3, ... maiztasun jakin batzuk baino ez dira ageri erradiazioa igortzean
nahiz xurgatzean, eta hori azaltzeko modu bat hau dugu: atomoaren energiak E1,
E2, E3, ... balio jakin batzuk soilik izan ditzake. Hipotesi horri energiaren
kuantizazioa esaten zaio. Orobat, energiaren balio baimenduei energia-maila
deritze. Orduan, erradiazioa igortzean edo xurgatzean ager daitezkeen maiztasun
bakarrak energia-maila baimenduen arteko trantsizioei dagozkie; hau da:

edo
(2)

E eta E' dira trantsizioan parte hartzen duten bi egoeren energiak. Hortaz,
energiaren kuantizazioaren eta energia-mailen existentziaren zeharkako froga
dira atomoen espektroak. Bohr-en hipotesia honela adieraziko dugu orain:

Kargaz osaturiko edozein sistema loturen —dela atomoa, molekula edo nukleoa—
energiak zenbait balio jakin baizik ezin ditu eduki (E1, E2, E3, ...); beraz,
energia kuantizaturik dago. Energia horiei dagozkien egoerak egoera geldikorrak
direla esan ohi da, eta energiak azal ditzakeen balioak, energia-mailak.

Erradiazio elektromagnetikoa (edo beste edozein energia mota) xurgatzen denean,
atomo, molekula edo nukleoek trantsizioa jasaten dute; trantsizio hori egoera
geldikor batetik energia handiagoko beste egoera geldikor baterakoa izango da.
Erradiazio elektromagnetikoa igortzen denean, berriz, alderantzizko prozesua
gertatzen da. Gisa horietako edozein prozesutan esku hartuko duen
erradiazioaren maiztasuna (1) adierazpenak emango digu. Hurrengo orrialdeko
irudian, zenbait trantsizio —xurgapenekoak zein igorpenekoak— azaldu dira era
eskematikoan.


Har dezagun honako prozesu hau: oinarrizko egoeran (A ikurraz adieraziko
duguna) dagoen atomoak fotoi bat xurgatu eta A* egoera kitzikatura igaroko da.
Prozesua honela adieraziko dugu:

                                   A + hfA*

Alderantzizko prozesua, alegia, egoera kitzikatuan dagoen atomoak fotoi bat
igortzen duenekoa, gisa honetan emango dugu:

                                   A*A + hf

Dena dela, kontuan izan behar dugu talka inelastikoen bitartez ere kitzika
daitezkeela atomoak. Adibidez, elektroi laster batzuek gas bat zeharkatzen
badute, gasaren atomo asko talka inelastikoen bidez kitzikatuko dira; prozesua
era honetan adierazi ohi da:

                       A + e–(lasterra)A* + e–(motela)

Kitzikatutako atomoak fotoi bat igorriz itzultzen dira oinarrizko egoerara.
Fenomeno hori dute oinarri merkurio-lanparek; eta gasetan deskarga elektrikoak
gertatzen direnean —tximisten kasuan, esate baterako—, arrazoi berberagatik
ikusten da argia. Hortaz:

Kargaz osaturiko edozein sistema lotuk (atomo, molekula, solido edo nukleo
batek) fotoien bidez, edo beste edozein eratan, energia xurgatu edo igortzen
duenean, egoera geldikor batetik beste batera igaroko da.

Azpimarratu beharra dago bateraezinak direla esku artean darabilgun egoera
geldikorren ideia hau eta teoria elektromagnetiko klasikoa. Izan ere, teoria
klasikoaren arabera, ezinezkoak dira kargaturiko partikulen egoera geldikorrak.
Horrela, bada, ondoriozta dezakegu bestelako printzipio batzuek gobernatzen
dituztela egoera geldikorretan higitzen diren kargaturiko partikulak;
printzipio horiek, hain zuzen, Mekanika Kuantikoa eratzen dute.


E-5.4. Materiaren osagaien espektroak

Atomo, molekula, solido eta nukleoen espektroek desberdintasun nabarmenak
dituzte. Izan ere, atomoen espektro gehienak tarte ikusgaian eta ultramorean
daude, eta elkarrengandik behar beste bananduta dauden maiztasunez osatuta
daude; hori dela eta, elkarrengandik bereizita dauden lerroak azalduko dituzte
espektroskopioetan, eta, ondorioz, lerro-espektro ere esaten diegu atomoen
espektroei.

Molekulen espektroak, ordea, infragorri urrunetik ultramorera doan tartean
azaldu ohi dira. Espektro hauek balio oso antzekoak dituzten maiztasunen
multzoez egoten dira osatuta, eta, horregatik, banda distiratsuak agertzen dira
bereizmen txikiko espektroskopioetan. Hori dela eta, molekulen espektroei
banda-espektro deritze.

Bestalde, solidoen espektroak korapilatsuagoak dira, eta nabarmen zailagoa da
haien azterketa. Solido eta likidoetan, atomoak elkarrengandik oso hurbil
daude, eta eragin-truke handiak daude haien artean; horren ondorioz, atomoek
(banaka daudenean) dituzten energia-mailak energia-banda bihurtzen dira solido
eta likidoetan. Esan daiteke, gainera, energia-bandak jarraituak direla (ez
diskretuak), eta, sarri askotan, bandak bata bestearen gainean agertzen
direnez, azkenean, jarraituak izaten dira solido eta likidoen espektroak (hau
da, “edozein” energia duen fotoia igor dezake sistemak).

Azkenik, adieraz dezagun nukleoen espektroak gamma izpien tartean agertzen
direla, baina ez gara nukleoei buruz arituko eranskin honetan, fisika
nuklearrari dagokion gaian luze jarduteko aukera izango dugu eta.


Jarraian, esan berri duguna laburbildu nahi duen eskema duzu. Eskemari
xehetasun eta ñabardura franko falta bazaizkio ere, materian ditugun osagai
nagusiek nolako espektroak ematen dituzten adierazi da bertan. Horrela, bada,
esku artean espektro bat hartzen badugu, bertan agertzen diren gailurrak zeren
ondorio diren jakin ahal izan beharko genuke (gutxi gorabehera, jakina,
benetako espektro gehienen egitura zeharo korapilatsua baita).



Sistema Espektroaren jatorria Lerroak non? Fotoien
energia
(eV)


Balentzia-elektroiak Ikusgaia 1
Ultramorea 10
Atomoak Elektroiak

Barne-elektroiak X izpiak 10
3



Biraketak Mikrouhinak 10
–4
Infragorria (urruna)

Molekulak Bibrazioak Infragorria (erdikoa) 10–1

Elektroiak (atomoen kasuan bezala)



Nukleoak Nukleoien barne-mailak Gamma izpiak 106

                                       4
