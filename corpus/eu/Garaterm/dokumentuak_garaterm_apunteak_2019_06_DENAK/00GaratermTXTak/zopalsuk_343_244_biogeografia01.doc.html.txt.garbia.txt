        1/ BIOGEOGRAFIAREN KONTZEPTUA   Zer da biogeografia?  Biodibertsitatearen patroi espazialak dokumentatzen eta ulertzen diharduen disziplina zientifikoa da biogeografia. Patroi espazialak argitzeko, bizidunen banaketak aztertzen ditu, bai iraganekoak eta bai gaur egunekoak. Definitzen ari garena beste era batera karakterizatzeko, disziplinak erantzun ditzakeen galderak ere elementu berebizikoak izan daitezke: 1/ Taxon bateko bizidunak zergatik daude egungo rangera zedarrituta? 2/ Zerk ahalbideratzen (enables) du espezie bat, bizi den lekuan bizi ahal izateko, eta zergatik ez ditu bestelako guneak kolonizatu? 3/ Zelako eragina daukate klimak, topografiak eta gaineratiko espezieekiko harremanak, bizidunen banaketak mugatzeko? 4/ Zelan elkar ordezten dute bizidun-mota desberdinek mendian gora goazela, edota hondartza batetik harkaitzetara igarotzean? 5/ Nola iritsi da espezie bat egungo rangean zedarrituta egotera? 6/ Zeintzu dira espezie baten ahaide hurbilekoak eta non aurkitzen dira? Non bizi ziren arbasoak? 7/ Zelan itxuratu dute jazokune historikoek (kontinenteen jitoa, Pleistozenoko glaziazioa, etab.) egungo banaketa? 8/ Zergatik dira hain bereziak bakarturiko lurralde handietako (Australia, Madagaskar) bizidunak? 9/ Zer dela-eta erregio berean zedarrituta daude oso erlazionaturiko espezie- talde batzu, eta bestetzu munduko punta banatan? 10? Zer dela-eta daude askoz espezie gehiago tropikoetan, alde epel edota polarretan baino? Zelan kolonizatzen dira irla isolatuak, eta zergatik daude gehien-gehienetan espezie gutxiago irla ozeanikoetan, mota bereko kontinente- habitatetan baino? Itaun posibleen zerrenda amaibakoa da, baina galdetzenari garena zera da laburtuz: bizidunak zelan daude banatuta, bai lurraren azalean zehar eta bai lurraren historian barrena ere. Galdera horrrek betidanik intrigatu ditu zientzilariak. Hala ere, soilik azken hamarkadatan zentratu dute euren ikerketa basikoa bizidunen banaketetan, eta hortaz, euren burua biogeografotzat jo. Erantzunen bilaketa hainbat aurrerakada akuilatu ditu inguruko alorretan, hala nola, ekologian, genetikan, taxonomian, paleontologian, paleoekologian... Hau da, inguruan mugak ez daude garbi, non jarri mugarriak, baina bere baitako munak ere ez daude guztiz finkatuta, non jarri munarriak? Biogeografia historikoa: epe-luzeko ingurune-faktoreen eraginaz arduratzen da, hala nola, kontinenteen jitoa, klima-aldaketa globala, ... (denbora-eskala handiak hartzen ditu kontuan) (berreraiki nahi ditu, taxonen eta bioten jatorria, ibilbidea eta suntsipena). Biogeografia ekologikoak bizidun eta inguruneko faktore arteko erlazioa arakatzen du (denbora-eskala eta espazio-eskala txikiko prozesuak). Biogeografia analitikoak bizidunak egun non bizi diren eta zelan zabaltzen diren aztertzen du: hurbilketa integratua (historiko-ekologikoa) da beraz (batzuren ustez biogeografia ekologikoaren aldeetariko bat izango litzateke). Biogeografia alor zabala da. Biogeografo konpletoak informazio-piloa (tremendous) lortu eta sintetizatu behar du. Baina, disziplina honetako alde desberdinek ez dute neurri berean erakartzen, eta beraz hurbilketa posible asko daude, areago norberaren formazio-abiapuntua zein den.   Bestelako disziplinekiko zerikusia  Biogeografia disziplina sintetikoa da, beste alor batzutako teoria eta datuetan irmoki ezarri dena, esaterako, ekologia, populazio-biologia, taxonomia, biologia ebolutiboa eta lurraren zientziak. Horien ekarpenik gabe, oso disziplina deskriptiboa izango litzateke, mapa-egilea batik bat. Batetik, biogeografia biologiaren adar bat da, eta hortaz, biologiaren ezaguera sakona abiapuntu garrantzitsua da biogeografoarentzat (4, 5, 8, 9 eta 10. gaietan ikusiko denez). Orobat, animalia- eta landare-talde nagusien berriren bat edo beste edukitzea komenigarria da, zeren-eta, zuzenean edo zeharka biogeografoaren ihardunean beti agertzen baitira bizidun horien fisiologia, anatomia, garapen edota eboluzioari buruzko kontuak. Esate baterako, mota horretako datu jakin batzu ezagutu beharko ditugu ulertu ahal izateko, zergatik anfibioek eta ur gezetako arrainek duten hainbesteko zailtasuna irlak kolonizatzeko, edota horixe bera zergatik suertatu zitzaien hain erraza hegazti eta saguzarrei. Bigarrenik, geografia apurren bat ere jakin beharko da. Kasurako, kontinenteen kokapena, mendikatea nagusiena, basamortuena, zein laku, itsaso-ozeano eta artxipelagoena ezagutzea ezinbestekoa da biogeografoarentzat, eta, jakina, egungo kokapena eta iraganekoa. Beste horrenbeste esan daiteke, klimaz, ozeano- korronteez, lurzoruez, eta abarrez. Esate baterako, jakin beharko genuke bai Heriotza Ibarra non dagoen, baita bere kontinenteko lekurik baxuena, beroena eta lehorrena dela ere, eta bai inguru osoa behinola laku erraldoia zela. Modu berean, ez gara harrituko jakinda Hippopotamus amphibiushipopotamo arrunta inoiz Olazagutian bizi izan dela, edota, kontrara,Mamuthus primigeniusmamuta eta errinozero iletsua Errobi ibai inguruetan bizi izan direla etaRangifer taranduselur-oreina (karibua) Pirinioaz honanzkaldean. Adibide gehiago: Bering itsasartea, Darien istmoa; gune mediterraniarrak (Kalifornia, Txile, Lurmuturreko Hiria, Australiako hegomendebaldea).   Biogeografia egiten  Biogeografia disziplina behatzaile-erkatzailea da gehien bat, historiko- deskriptiboa gurago badugu, eta ez experimentala, zeren normalean espazio- eta denbora-eskala handiekin aritzen baita, eta ez da posible suertatzen inolako manipulazio experimentalik. Hortaz, behaketa eta erkaketa ditu metodo nagusi, patroiak aurkitzeko. Nolanahi, experimentu-ezean, gizakiak sorturiko perturbazioak edota noizbehinkako fenomeno natural erraldoiak (Krakatau kasu) oso probetxugarriak izan daitezke. Bestalde, erabiltzen diren datuak sarritan ez dira norberak nekez bildutakoak. Izan ere, lurralde zabalak eta denbora-tarte luzeak aztertzen direnez, sarri askotan literatura zientifikora eta museoetako bildumetara jo behar izaten da informazio bila, landa-lanetara baino gehixeago. Alde horretatik, zalantza asko barik esan daiteke, biogeografoa eta abenturaz beteriko expedizioak ez direla beti batera suertatzen, David Quamenn-ek biogeografia disziplina guztiz erromantikotzat jo arren ( ThereÂ´s nothing more romantic than biogeography, The Song of the Dodo, 426 or.). Puntu horretan berezi samarra da biogeografia, ikertzaileek eurek ez baitituzte biltzen oinarrizko datuak. Berau onuragarria izan daiteke neurri batean: ez dira ikerketa-projektu karuak edota laborategi sofistikatuak derrigorrezkoak izaten lan biogeografiko batzu burutu ahal izateko; nahikoa lirateke ideia on bat, eta literatura zientifikorako sarbidea, eta beraz, ikasle aurreratuek ere ikerlanak burutu ahal dituzte. Azkenik, biogeografia disziplina sintetikoa dela errepikatuko dugu, beste hainbat alorretako interfasean diharduena: ekologia, taxonomia, biologia ebolutiboa, geografia, paleontologia, geologia, klimatologia, limnologia, ozeanografia... , eta izan ere, biogeografiaren lanik oparoenak disziplina horietako datuak eta teoriak elkartzean sortu dira. Disziplinartekotasun hori bildurgarria izan daiteke lehen begiratu batean, eta norbanakoak ezaguera- espektro zabala edukitzea guztiz gomendagarria delarik ere, jatorri desberdinetako adituen lankidetza izaten da ihardunbide emankorra. Izan ere, 1994.an New Scientisten Bowman-ek adierazi bezala, "Since biogeography holds the key to the survival of life, it deserves more attention".  Biogeografia bisualizatzen-edo  Esan dugunez, biogeografoek itaun bakuna dute: zergatik bizi dira bizidunak bizi diren lekuetan? Esaterako: 1/ Zergatik bizi da zozo paparzuria (Turdus torquatus) mapako alde beltzituetan eta ez tartekoetan? 2/ Zer dela-eta tapireak soilik aurkitzen dira Hegoamerikan eta Asiako hego- ekialdean? 3/ Zergatik aurkitzen dira martsupialioak Amerika eta Australian, baina ez, Europa, Asia, Afrika eta Antartikan? 4/ Zer esan genezakeElona quimperianamarraskiloaren gainean, bere banaketa-mapa ikusita? 5/ Zergatik suntsitu daMaculinea ariontximeleta Britainia Handiko hegoaldean?  1/ Espezie askoren banaketa, arrazoi ekologiko eta arrazoi historikoen nahasketak azal dezake. Kasurako, zozo paparzuria klima-zona epel hotzean bizi da eta bai horren baliokidea diren mendi-alde alpetarretan, klima hotza "maite" du-eta. Azken izotz-aroan Alpe eta Balkanetan egongo zen bere banaketaren erdigunea, eta hortik orduko Europa hotz osorantz zabalduko zen. Azken 10.000 urteko beroketa klimatikoarekin batera zozo paparzuriaren banaketa murriztu egin da, eta orain latitudez edo altitudez hotz diren tokietan aurkitzen da soilik. Baldintza hotzetako espeziea izan arren, zozo paparzuriek klima epelagoetarantz migratzen dute neguan: Europa iparraldeko populazioek Mediterraniorantz, eta garaiera handikoek leku baxuagoetarantz. 2/ Tapireak zaldi-behor eta errinozeroen ahaideak dira, Tapiridae familian sailkatuak. Lau espezie bizi dira, bat Asiako hego-ekialdean eta beste hirurak Ertamerikan eta Hegoamerikan. Familiaren banaketa, hortaz, apurtuta agertzen da, arazo biogeografiko interesgarria planteatuz: zelan elkarregaz hain estuki ahaideturiko espezieak egon daitezke horren bananduta munduan zehar? Tapire fosilen aztarnek ihardesten lagundu digute. Izan ere, tapireen familiak behinola banaketa zabalagoa eduki zuen, eta ezaguna denez, Iparramerikan eta Eurasian hedatuta egon zen. Fosilik zaharrenak Europakoak dira. Datu horietatik abiatuta, tapireak Europan eboluzionatu zirela ondoriozta daiteke, eta Europa jatorri-zentrua izan zela, ostean barreiatuz. Ipar-ekialderantz joandako tapireak Iparramerika eta Hegoamerikaraino iritsiko ziren, eta, ostera, Asiako hego-ekialdera hego-ekialderantz mugitu zirenak. Geroago, seguraski aldaketa klimatikoren baten kausaz, Eurasiako eta Iparramerikako tapireak suntsitu egingo ziren, eta soilik iraun dute bizirik jatorrizko banaketaren mutur tropikaletako biztanleek. Honainoko azalpena txalogarria da neurri batean, ezagunak diren datu guztiak era koherentean gardainatu baititu, baina, gerta liteke beste tapire fosilen baten aurkikundeak hipotesi hori gezurtatzea. 3/ Egungo martsupialioak Australian batez ere, eta Hegoamerikan eta Iparramerikan bizi dira. Martsupialio fosilak Eurasian, Afrikako iparraldean eta Antartikan ere ezagutzen dira. Normalean Iparramerikan eboluzionatu direla asumitzen da, bertakoak baitira fosilik zaharrenak, eta, izan ere, ugaztun plazentalioak ere sortuko zituen arbaso amankomun batetik abiatuta garatu zirela. Martsupialioak eta plazentalioak orain 130 milioi urte banandu ziren, Kretazeoan goiz. Nolanahi, hainbat azalpen lehiatzen dira martsupialioen egungo banaketa argitu nahian. Hipotesi klasikoa kontinenteen jitoa onartu aurrekoa da, eta kontinente mugiezinak asumitu zituen: Kretazeoko Iparramerikako sorterritik beste kontinenteetarantz barreiatuko ziren. Goi-Kretazeoan Iparramerika eta Hegoamerika arteko irlak zeharkatuko zituzten; Eozenoan Asia eta Europarantz mugituko ziren Bering-eko lur-zubia probetxatuz; eta geroago, Indonesiako irletan zehar Australiaraino. Hipotesi klasiko honen aldaerek bestelako jatorri-zentrurekin jolasten dute (Hegoamerika edo Antartika), edota bestelako sakabanakuntza-arrutekin. Zer esanik ez, kontinenteen jitoa onartu bezain pronto, azalpenak berrikusi beharrean aurkitu ziren. Pangearen fragmentazioa nabarmen uzten dute hipotesi berriek, baina, bikariantza-fenomenoetarantz joz sakabanakuntza-kontuetarantz baino sarriago. Uste denez, lehen martsupialioak Iparramerika mesozoikoan agertu arren (eta hori egiatik nahikotxo urrun bide dago), berehalakoan zabalkiro banatuta egon ziren, orduan konektatutako Hegoamerika, Antartika eta Australian. Pangearen zartaketak, Jurasiko ertainean hasi zena, isolatu egin zituen martsupialioak Hegoamerikan eta Australian, eta adar nagusi bi horiek zein bere aldetik eboluzionatu ziren. Amerikako martsupialioak Europa, Afrikako iparralde eta Asiaraino iritsi ziren Paleozeno eta Eozeno aldietan, baina, Miozenoko amaierarako suntsituta zeuden Iparramerikako eta Europako martsupialioak. Hegoamerikako martsupialioek Iparramerika inbaditu zuten Pleistozenoan. Zernahi gisaz, egungo azalpenek bai sakabanakuntza- eta bai bikariantza-jazokuneak inbokatzen dituzte. 4/ Elona quimperianamarraskiloa Europako mendebaldeko espeziea da, baso heze eta itzaltsuetakoa (pagadi, harizti, gaztainadi), gune bereiztu bitan bizi dena: Bretainiako mendebaldean eta Iberiar Penintsulako iparraldeko zirrindan (Euskal Herritik Galiziaraino). A/ Bretainiatik Euskal Herriraino behinola, baina, itsasoak banandu zuen; B/ Euskal Herrian sortu eta hortik abiatuta hedatu, eta Bretainiakoa introdukzioa-edo litzateke. Ikusi mapa: Galizian gutxi, kararriaren eskasiagatik-edo; Errioxan, Tierra de Cameros-en, baina, maskor hutsak bakarrik: hutsaren hurrengo populazioak, eta zeharo fragmentatuak; populazio erliktikoak. Familia amerikar baten ordezkari europar ia bakarra. Ez dakigu ia ezer espeziearen populazio-dinamikari buruz. 5/ Maculinea ariontximeleta, genero horretako gaineratiko lau espezieak bezala, arriskupean dago larre tradizionalen menpekoa baita, eta nekazaritza modernoak ekarritako lurraren erabilera-aldaketa mehatxugarri bihurtu da berarentzat. Sasoi batean Britaineko hegoaldean banatuta zegoen, besteak beste, baina urrituz joan zen XIX. mendean.M. ariontximeletak harreman korapilatsua eta espezifikoadaukaMyrmica sabuletiinurriarekin, izan ere, beldarrek larba-aldiko tarte luzea inurritegietan ematen dute, hori baino lehenagoThymus(= ezkaia, sarpoila) landareaz elikatuz. Espeziearen beherakadak XX. mendean segitu zuen, eta Britaineko kolonien erdiak desagertu ziren. Tartekoak izan zirenM. ariontximeleta kontserbatzeko sortu ziren sei erreserbetako populazioak. Oro har, egoera honela aldatu zen: 1950ean 100.000 tximeleta heldu izatetik, 1972an 250 ale heldu baino gutxiago izatera, eta 1979an suntsituta zegoen Britainen, ekologia-ikerketa konplikatu batek biziraupenerako baldintzak argitu zituenaz batera, ia-ia. Inurri ostalaria oso sentibera da mikroklima-aldaketekiko, eta berehalakoan ordezten zuen M. scabrinodisinurriak, baldin-eta soropilaren altuera 2 cm-z handitzen bazen, ingurunea arean hotzituz. Horrela izanik, artaldeen alha eta bai, mixomatosia dela-eta, untxien alha gutxitu zirenez, ezinbesteko baliagai baten galera suertatu zen, eta tximeleta desagertu. Kontuak kontu, 1981tik aurreraM. arionbirsartzeko programa bat garatu da, eta arrakastaz, dirudienez.  Azalpen biogeografikoetan bestelako faktoreak ere kontsideratu beharko dira sarri askotan. Esate baterako, dirudienez erromatarren eskuhartze barik nekez azal daiteke ezti-erlearen edota untxiaren presentzia Britain-en (New, 1995). (Loidi: Hispania izena feniziarren "isch-phanam"etik-edo dator: untxien kostaldea, alegia; zabalduta zegoen neurri batean) Zelan azaldu pagoaren euskal izen aloktonoa, gaineratiko zuhaitz-izen euskaldunen artean? (pagoa, fagoa, etaFagusoso hurbilekoak direla edonorentzat da begi-bistakoa) Jatorriz ez da bertokoa? (dirudienez orain 3000 urte oso zabalduta zegoen Euskal Herrian, eta lehenago ere egongo zen -Loidi). Artoak, ostera, Amerikakoa izanda eta guganaino oso berandu ailegaturikoa, ba du izen jatorrik (galegoz eta portugesez bezala,millo). Bukatzeko katuaren adibidea. Europako hizkuntza guztiek, indoeuroparra ez den suomierak barne ("katti", Oxford hiztegia), etimo bereko izena dute etxeko "abere" horrentzat. Berandu samar zabaldu ote da? Pestearekin batera? Ez, zeren esaterako Britain-en egindako indusketek erakutsi bezala, han ba zegoen Burdin- Arorako, nahiz eta hezi, hau da, domestikatu, egiptiarrek egin (animalia sakratua, momifikatua; 10 Tn katu-momia ongarrirako mende-hasieran). Gertatu dena, zera izan da. Ez du helburu espezifikorik eduki (sagutxoak katajinetak harrapatzen zituen etxeetan), eta hortaz gizakien komentsala izan da laguntasunerako, eta ez da oso arrunta izan (arraroa eta balio handikoa izan da XVI. menderarte), lehen milenioko amaieran banaketa orokorrekoa izan bada ere; bestalde, Ertaroan animalia diabolikotzat jo zen, eta deabrua katu-itxuraz agertzen zen, hortaz katuak jazarpen orokorra jasan zuen (sorginak-eta).
