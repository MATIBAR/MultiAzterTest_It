







2/BIOGEOGRAFIAREN HISTORIA


Biogeografiak historia luze samarra du, eta bai biologia ebolutiboaren eta
ekologiaren garapenarekin txirikordatua. Espezieen banaketaren eta aldaketa
geografikoen kontuak interes handikoak suertatu ziren biologia ebolutiboaren
aitapontekoentzat, Lamarck, Darwin edota Wallace izan. Zer esanik ez,
biogeografiaren "arkeologian" tematuko bagina, Aristotelerenganaino irits
gintezke aitzindarien bila, baina, biodibertsitatearen banaketaren
azalpenerako, ataza posible bihurtuko duen ezagutza biologiko eta geografiko
minimoa behar da, askoz geroago arte lortu ez dena.
Horrela izanik, biogeografia, ekologia eta eboluzio-biologiaren garapena
explorazioen aroarekin loturik doa. Lehen exploratzaile europarrek idorotako
espezimenak etiketatu eta katalogatu baino dezente gehiago egin zuten. Ia lehen
momentutik, lurralde desberdinetako biotak konparatzeko atazari lotu
zitzaizkion, eta, esan gabe doa, behatutako antz eta diferentzien ulertu-guran
aritu ziren, eta izatez, biogeografiaren gai nagusiek Darwin-aurreko aldian
dute jatorria. Jakina, horrek ez du esan gura biogeografiak harrezkero
aurreratu ez duenik, baizik-eta zorretan dagoela orduko aitzindariekin.


Explorazioen Aroa

Hamazortzigarren mendeko erdialderarte estatikoa izan zen, gailendutako
munduaren ikuskera: lurra bera, bere klima eta bertako bizidunak mudaezinak
ziren ikuspegi horren baitan. Lehen explorazioetan lortutako espezimen- eta
kontakizun-mordoarekin gauza bi geratu ziren argi. Batetik, biologoek eskema
sistematiko estandarizatua garatu behar zuten, abiada ikaragarriaz haziz zihoan
bizidunen ugaritasuna sailkatzeko. Bigarrenik, geroago eta begi-bistakoagoa
zen, bizidun larregi zeudela Noeren arkan ostatu ahal izateko. Zelan azaldu,
orain munduan zehar zabaldutako eta ingurune guztiz desberdinetara ederto
moldaturiko bizidunak, batera bizi ahal izan zutela arka gelditu zeneko
lekunean, eta hori, arka barruan egokitzearena azaldu ostean, noski.
Carolus Linnaeus-ek (1707-1778) garatu zuen bizia sailkatzeko eskema: gogoratu
nomenklatura binomialaren kontu famatu hori. Bere garaikideen antzera, mundua
eta espezieak mudaezinak direla uste zuen. Konturatu egin zen, erronka nagusia
ez zetzala espezien kopurua azaltzean, eraniztasunaren patroiak azaltzean
baino. Haziz zihoan espezie-zerrendan ingurune-mota guztietako bizidunak
zeuden, tropikoetakoak, basamortuetakoak, eta abar. Espezieak mudaezinak direla
kontuan hartuz, zelan barreiatu ziren leku bakarretik (Noeren lehorreratze-
gunetik) eta ingurune eranitz guzti horietara zeharo moldatu? Linnaeus-en
ebazpena naive samarra izan zen, baina baita logikoa ere. Zera hipotetizatu
zuen: dilubio biblikoa jasan eta gero, espezieak Ararat mendiaren mazeletan
behera antolatu ziren, behin eta arka bertan moilatutakoan. Goitik beherantz
ingurune-segida bat zegokeen, tundra alpetarrean hasi eta basamortuan bukatuko
zena, eta, Linnaeus-ek argudiatu zuenez, altitude-zona horietariko bakoitzak
espezie-bilduma desberdina aterpetuko zuen, mudaezina bai, baina, dagokion
inguruneari guztiz jarria. Behin uholdeak atzera eginda, espezieek globoko
lurralde eta ingurune desberdinak kolonizatu eta populatuko zituzten. (Hipotesi
nahikoa argigarria Mundu Zaharreko bizidunak azltzeko).
Buffon konteak (1707-1788) aurrekoaren garaikidea izan zen, baina, bestelako
era batez interpretatu zituen fenomeno natural gehienak, halako moldez non,
zientzilari bi horien arteko ezinikusia klasiko bihurtu baita, eta
Bufo buforen anekdota (apokrifoa?) hor dago horren froga modura. Lehengo autura
gatozelarik, Buffon-ek arazo bi ikusi zizkion Linnaeus-en azalpenari. Batetik,
munduko lurralde desberdinetan, klima- eta ingurune-baldintza berberak aurkeztu
arren, sarritan animali eta landare-mota desberdinak bizi dira. Tropikoetan
partikularzki, bizidun-eraniztasun galanta aurki zitekeen.Bigarrenik, Linnaeus-
en azalpenak, uholdeak atzera egin ahala espezieek habitat desfaboragarrietan
barrena migratzea zekarren aldean. Kasurako, mendi-basoko espezieek basamortuak
zeharkatu beharko zituzten, iparraldeko baso hostogalkorrak eta konifero-basoak
kolonizatu aurretik. Espezieak mudaezinak direla eta, beraz, ingurune
berrietara moldatzeko gai ez direla onartuta baldin badaukagu, euren
barreiapena ingurune-barrera horiek blokeatuta egongo zen. Horiek horrela,
Buffon-ek hipotetizatu zuenez, bizia ez zen abiatu Eurasiako lurralde
tenperatuetako mendi batetik, urrutiko iparraldetik baino, aspaldiko sasoi
batean, eguraldi-baldintzak uniformeagoak zirenean. Buffonen espekulazioen
arabera, iparraldeko lur-masa hori Mundu Zahar eta Mundu Berriarekiko jarraia
zen; orduan, klima hoztu egin zenean, bizidunak hegorantz mugituko ziren, gaur
eguneko kokapenetarantz. Migrazio horretan zehar aldendu egin ziren Mundu
Zaharreko eta Berriko populazioak, eta gero eta eraldatuago bihurtuz joango
ziren, halako moldez non, Mundu Zaharreko eta Mundu Berriko tropikoetako biotak
oso desberdinak baitira elkarrengandik. Buffonen azalpena fantasiaz beteta
begitanduko bazaigu ere, ba ditu elementu bi, biogeografia modernoan giltzarri
direnak. Batetik, klima eta espezieak mudakorrak direlako ideia. Bigarrenik,
antzeko inguruneek elkarretik isolatutako lurraldeetan ugaztun- eta hegazti-
bilduma desberdinak dituztelaren behaketa, biogeografiaren lehen printzipio
bihurtu zen, Buffon-en legea deritzolarik.
Sir Joseph Banks 1768-1771 tartean
Endeavoritsasontziko naturalista izan zen, Cook kapitainaren aginduetara, eta,
esate baterako, 3600 landare-espezie bildu zituen, 1000 inguru zientziarako
berri suertatuz (Linnaeus-ek ordurarte 6000 zeuzkan katalogatuta). Era honetako
naturalista-exploradoreen esfortzuek lorpen bitan mamitu ziren. Batetik,
Bufffon-en legea baieztu eta orokortu egin zuten, baina baita mundu naturalaren
konplexutasunaz jabetu: espezie kosmopoliak, adibidez. Bigarrenik, bestelako
patroi biogeografikoak idoro zituzten, biogeografiaren garapenaz batera gai
garrantzitsu bilakatu zirenak.
Esate baterako, Johann Reinhold Forster (1729-1798) ere Cook kapitainarekin
ibilitakoa da, baina, bigarren bidaian (1772-1775). A/ erregio biotikoen lehen
deskribapen sistematikoa, dagozkien landare-bildumez definituta; B/ Buffon-en
legea landareetan ere betetzen dela ikusi zuen, eta bai munduko alde guztietan,
ez tropikoetan soilik; C/ Flora eta ingurune arteko harremanak deskribatu
zituen, eta bai florarekin batera asoziaturiko fauna ere aldatzen dela; D/
irlek kontinenteek baino landare-espezie gutxiago dutela aurkitu zuen, eta bai
irlen azalera-emendioak (= baliagaien emendioa) espezie-kopuruaren gorakada
dakarrela ere; E/ landare-dibertsitatea txikitu egiten da tropikoetatik
poloetarantz (latitudearen kontua).
Alexander von Humboldt (1769-1859) fitogeografiaren aitatzat jotzen da. Besteak
beste, gradiente latitudinalak gradiente altitudinalean ispilu-irudia daukala
aurkitu zuen, gerriko floristikoak itxuratuz. Augustin P. de Candolle (1778-
1841) suitzarrak beste kontu garrantzitsu bat argitu zuen: bizidunak argi, bero
edota uraren eraginpean egoteaz gainera, baliagai horiez lehiatu egiten dira;
areago, dirudienez, beraxe izan zen lehiaz eta bizitzagatiko burrukaz idatzi
zuen lehen naturalista, 1820an, gerora teoria ebolutibo eta ekologikoen
giltzarri direnaz, hain zuzen ere.
Beraz, hemeretzigarren mendeko hasierarako ezarrita zeuden jadanik,
biogeografia ekologikoaren oinarrizko elementu batzu.


Biogeografia hemeretzigarren mendean

Mende hasierarako ondo ezarrita zeuden biogeografiaren lehen hiru gaiak,
alegia, biota erregionalen arteko desberdintasunak, haien jatorri eta
barreiadura, eta biota erregionaletan espezie-kopuruak eta espezie-motak
desberdinak izatearen kausa eragileak. Aurreko aitzindariek beharbada motzen
utzitako gaia azalpen kausalena izango zen, baina, biogeografia heldutasunera
iritsi, eta azalpenak gero eta zorrotzago, eta bai testable ere, bihurtzeko,
hiru aurrerapen nagusi gertatu behar ziren hemeretzigarren mendean zehar:
1/ Lurraren adina hobeto zenbatetsi: hasierako biogeografo askok, mila urte
gutxi batzu asumitu zuten.
2/ Kontinenteen izaera dinamikoa hobeto ulertu: kontinenteen jitoa eta plaka-
tektonika.
3/ Espezieen dibertsifikazioaren eta sakabanakuntzaren prozesuak hobeto ulertu:
sakabanakuntza, bikariantza, suntsipena, eboluzioa.
Lehen puntuaren azalpenak berak, Gould-ek "denbora sakona" deitu izan duenaren
garapenaren historiak, liburu oso baterako gai opatsi zion paleontologo
amerikar horri ("La flecha del tiempo", Alianza Editorial -nahikoa gaizki
itzulita dago). Hainbat kontu daude azaldu beharrekoak. Esate baterako, fosilen
azterketatik makina bat suntsipen-episodio gertatu direla ondorioztatu zen
(hipotesi katastrofistak, Cuvier etab), eta hainbat kreazio-jazokune ere
(Alcide DÂ´Orbigny malakologoak ondoz ondoko 27 kreazio defendatu zituela
dinosku Buttefautek). Gorago aipaturiko liburuko protagonista nagusiak James
Hutton (1726-1797; prozesu geologikoen izaera graduala kontuan hartuta, Lurrak
sei mila urtekoa baino askoz zaharragoa izan behar) eta Charles Lyell (1797-
1875) dira. Lyell-en eragina munta handikoa izan da. Hainbat behaketa
garrantzitsu: A/ klima tropikalera moldatutako espezie asko behinola Europako
iparraldean bizi eta loratu izan ziren; B/ itsasoko mailak aldatu egin direla
dokumentatu zuen (fosilak mendi-tontorretan); C/ ustez klima-aldaketak eta
itsas mailaren gorabeherek sortarazitako hainbat suntsipen-prozesu dokumentatu
zituen estratuetan; baina suntsipenak gertatu arren, Lyell-en eritziz
mudaezinak ziren: suntsipen-episodio bakoitzaren ostetik kreazio-jazokune bat
egongo zen, egoera berrira guztiz jarritako espezie-labakada abiaraziz. Hortaz,
kreazio hainbat gune eta une ondorioztatu ziren. Lur eta biota dinamiko horien
ikuskera berria azaltzeko, eta kreazionista izatearekin batera, Lyell-ek
prozesu fisikoak hobatsi zituen kausa eragile gisa (hala nola, erosioa, prozesu
orogenetikoak...), eta delako prozesuok etengabe arituko ziren lurraren
historian barrena: uniformitarianismoaren (= aktualismoaren) teoria da, azalpen
katastrofikoak arbuiatu zituena.
Jakina, lurraren antzinakotasuna eta aktualismoa onartzea ezinbesteko baldintza
izan zen eboluzioaren ideiak aurrera egin zezan.
A/ Charles Darwin-ek 1831tik aurrera bost urteko itsasketa egin zuen
Beaglefamatuan. Ekarpen teoriko nagusia 1859an argitaratu zuen,Espezieen
jatorria: hautespen naturalak bideratutako eboluzioaren teoria, paradigma-
aldaketa ekarri zuena, gaur arte. Ahal dela biogeografiaren alorrera mugatuz,
Darwin-ek (eta Wallace-k) ezarri zuen oinarria bizidunen denboran eta espazioan
zeharreko banaketak ulertzeko. Izan ere, bioten dibertsifikazioa eta adaptazioa
hautespen naturalez azaldu zituenaz batera, distantzia handirainoko
sakabanakuntzaz explikatu zituen bioten hedaketa eta berorien isolamendu edota
disjuntzioak.Distantzia handirainoko sakabanakuntzarena experimentu bidez ere
landu zuen (Pomatias elegans). Ezin dugu ahaztu ordurarte Louis Agassiz (1807-
1873)-en eraginez biogeografia "estatiko" bat gailendu zela: espezieak ez ezik,
euron banaketak ere mudaezinak ziren, kreazio-gunetik hurbil aurkituko
ditugularik.
Textu-inguru paleogeografiko baten barruan, kontuak beste modu batzutara azal
zitezkeen:
   1. kontinente transozeanikoak: planetako puntuak ez dira mugitu, baina bai
      aldatu dira itsaso eta lurretako altuera erlatiboak. Esate baterako,
      behinolako kontinente brasildar-afrikarra (Suess).
   2. kontinente egonkorrak: kontinenteen ingeradak ez dira substantzialki
      aldatu: b1/ lur-zubiak (Atlantida, Lemuria, Bering... Simpson, Germain,
      Sclater)versusb2/ istmoak (Willis).
Nolanahi, laster ikuspegi dinamikoak gailendu ziren, baina Darwinen
difusionismoa (dispertsalismoak), Charles Lyell, Edward Forbes eta Joseph
Dalton Hooker-en extentsionismoarekin lehiatzen hasi zen: distantzia
handirainoko sakabanakuntzak, extentsionisten ustez, nekez azal zitzakeen
banaketa kosmopolitak edota disjuntuak. Extentsionismoa XIX. mendeko amaierarte
mantendu zen geologo eta biogeografo askoren artean.
B/ Joseph Dalton Hooker hogeita bi urterekin Sir James Clark Ross-en
expediziokobotanikaria izan zen, hego-hemisferioan barrena: Australia,
Tasmania, Tierra de Fuego eta hainbat artxipelago subantartiko. Halaber, beste
ibilaldi batzutan zehar: Afrika, Siria, India, eta Mendi Arritsuak Asa Gray-
rekin batera. Darwinen laguna izan zen, eta, dirudienez, partehartze handia
eduki zuen hautespen naturalaren ideiaren lehentasun zientifikoaren afera
klasikoan. Bestalde, Wallace-k ereIsland Life(1880) dedikatu zion. Nolanahi,
Hooker-en ustez hego-hemisferioko floren patroiak eta berezitasunak ezin ziren
hipotesi dispertsalisten bidez modu tinkoan (consistent) azaldu; bai, ostera,
pentsatuz behinolako flora zabalagoa zartatu egin dela: kontinente
transozeanikoak, lur-zubiak eta abar. Gaur eguneko ikuspegitik, Hooker zuzen
zebilen hego-hemisferioko landaredien kidetasunen kontuan, baina oker
azalpenean: Gondwanaland eta kontinenteen jitoa/ plaka-tektonika.
Hooker biogeografia historiko kausalaren fundatzailetzat jo ohi da, berak
garatu baitzituen "bikariantza-biogeografia"ren oinarrietariko asko.
Azpimarratu egin zuen Lur dinamiko baten eta klima-aldaketen garrantzia, eta
bai biota intsularren azterketaren munta handia, prozesu biogeografikoen
ulerketarako (kontinentearekiko distantziak txirotasuna eta berebizikotasuna)
(irlen eta mendien floren arteko antzekotasunak).
C/ Philip Lutley Sclater-ek 1857an Lurra erregio biogeografikoetan banatzea
proposatu zuen; ez zen lehena izan hori egiten, baina, bere eskema biota
berezien jatorri eta garapenean oinarritu zuen, ez latitude eta longitudearen
muga arbitrarioetan. Kreazio-gune desberdinak egon zirela asumitu zuen, eta bai
espezie gehienek gaur egun bizi diren erregio biogeografikoetan kreatuak izan
behar dutela ere. Horrela izanik, globoko banaketak bioten antzak eta
diferentziak analisatuz identifika daitezke. Ornitologoa izanik, bere eskema
hegaztietan oinarritu zuen, baina aintzat soilik pasarinoak hartuz, taldearen
sakabanakuntz ahalmen handiak emaitza desitxuratu ez zezan.
D/ Biogeografia izan zen huts-hutsean Alfred Russel Wallace-ren ataza bakarra.
Zoogeografiaren fundatzailetzat jo ohi da, eta bere idazlan nagusiak disziplina
horri buruzkoak izan ziren:The Malay Archipelago(1869 to Darwin),The
Geographical Distribution of Animals(1876), etaIslan Life(1880 to Hooker). Bere
ekarpena koadroan sumarizatuta daukagu. Wallace-k erabilitako ideia eta
konteptu batzu bera baino lehenagokoak ziren, baina, textu-inguru eboluzionista
batean kokatu zituen, eta bai dokumentatu, berrezarri etab. Exploradorea,
lagingina, behatzailea, Wallace-ren azterketek oinarri sendoa eman zioten
Sclater-en erregio biogeografikoen eskemari, ornodun ez-hegalarien datuak
erabilita: Wallace-ren mapa (Moupin: aita David) (erregioak eta suberregioak,
eta berauen arteko mugak: Wallace lerroa).

Beste aitzindari batzuren ikerketa, banako eta populazioen ezaugarrien aldaketa
geografikoez arduratu zen, zenbait orokortasun morfogeografiko ondorioztatu
zituztelarik:
Gloger-en araua (1833): espezie baten baitako aleen artean, habitat hezekoak
habitat lehorragokoak baino ilunagoak izan ohi dira.
Bergmann-en araua (1847): ornodun endotermikoetan, klima hotzetako
populazioetako aleak gorputzuagoak dira, eta, hori dela-eta, klima beroagoan
bizi diren espezie bereko banakoek baino azalera/bolumen erlazio txikiagoa
edukitzen dute (beroaren disipazioa-eta).
Allen-en araua (1878): espezie endotermikoen artean, soin-adarrak motzago eta
gorputzuagoak izan ohi dira klima hotzagoetan bizi diren banakoetan.
Jordan-en araua (1891): itsasoko arrain teleosteoen kasuan, ekuatoretik urrundu
ahala ornoak txikiago eta ugariago bihurtzen dira.
Geroztik nahikoa eztabaida egon da arau horien kausen inguruan eta bai euren
orokortasun-mailaz. Nolanahi, ekologia fisiologikoari aupada galanta eman
zioten, eta adaptazioa eta alometria aztertzeko balio izan dira.
Bestalde, Merriam-ek egiaztatu egin zuen altitudearekin gertaturiko landaredi-
aldaketak normalean poloetarantz zoazela latitudearekin gertatutakoen
baliokideak izan ohi direla: landaredi-gerrikoak, tenperatura- eta eurijasa-
gradienteen ondorioz. Beste autore batzuk lurzoruen gainean aritu ziren.
Hemeretzigarren mendeko naturalista eta exploradoreek ez zuten itsasoa ahaztu,
eta ingurune horri buruzko aurrerakada ere nabaritu zen. Edward Forbes-ek
(1815-1854) plazaratu zuen itsas munduko lehen banaketa-mapa (1856), eta beste
bat Sclater-ek (1897). Hala ere, itsasoaren biogeografia begi-bistako
arrazoiengatik oso atzetik dabil: esate baterako, gaur egun Sclater/Wallace-ren
banaketa erabiltzen dugularik ere, itsasoari doakiola John Briggs-ena onartu da
1970ean, hau da, ehun urte beranduago.


Hogeigarren mendeko biogeografia

Lau aurrerakada nagusik bizkortu dute biogeografia azken aldi honetan:
1/ plaka-tektonikaren onarpena eta kontinenteen jitoarena (Wegener/Taylor)
(Simpson eta Darlington kontra: askoz errazagoa da animaliak mugitzea
kontinente osoak mugitzea baino)(60etan onartu zen azkenean, eta irauli egin
zuen biogeografia historikoa, goitik behera birpentsatu behar izan zena).
2/ metodo filogenetiko berrien garapena (Hennig: taxonen arteko antzekotasun
anatomikoak-eta konparatzetik, berreraiki nahi den leinuaren dibertsifikazio
historikoa aztertzera igaro da; bestalde, taxonen arteko harreman ebolutiboak
koantifikatu egin dira). Disjuntzioak oso erakargarri suertatu dira beti, Asa
Gray-ren sasoitik, zeren-eta, ahaideturiko taxonak elkarrengandik oso urrunduta
ikusteak, behinolako nolabaiteko lur-konexioen posibilitatea edota distantzia
luzerainoko sakabanakuntzarena mahai gainean uzten baitu. Metodo filogenetikoen
garapenarekin bikariantza-biogeografia gorpuztu da. Kladogramen biogeografia
bat itxuratu da.
3/ biogeografia ekologikoaren ikerketa-bide berriak. (Hutchinson/
MacArthur&Wilson)
4/ banaketak mugatzen dituzten mekanismoen gaineko ikerketak (GIS)

5

