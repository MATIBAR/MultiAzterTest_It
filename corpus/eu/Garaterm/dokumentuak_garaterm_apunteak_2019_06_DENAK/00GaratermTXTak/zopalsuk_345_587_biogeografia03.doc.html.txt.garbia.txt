        3/ INGURUNE FISIKOA  Bizidunak ia edonon bizi daitezke, baina, ez dugu bat bera ere aurkituko leku guztietan agertuko denik. Bizidun-espezie bakoitzak banaketa geografiko mugatua du, eta bertan ingurune-baldintza jakin batzu edukiko ditu. Zer esanik ez, banaketa horiek azaltzeko hurrengo kapituluetan jazokune historikoetara edota gaineratiko espezieekiko elkarrekintza ekologikoetara joko badugu ere, ingurune fisikoarekiko erantzun gisara gertatu dira bizidunen banaketa-patroirik begi- bistakoenak. Lehorreko habitatetan hein handi batean klimak eta lurzoru-motak determinatuko dituzte patroi horiek; itsasoko bizidunen banaketak, ostera, tenperaturak, gazitasunak, argiak eta presioak mugatuta daude. Ingurune fisikoaren aldaketa geografiko gehiena erregularra da eta aldez aurretik esateko modukoa. Esate baterako, ba dakigu gutxi gorabehera lurralde tropikal batean zer itxaron, edo zer goi-mendietan. Horiek eta beste patroi klimatiko asko errazak dira, neurri batean, azaltzeko, baldin eta badakizkigu lurraldearen hainbat datu: kokapena, lurraren eguzkiarekiko orientazioa, egitura geografiko nagusien (ozeano, kontinente, mendikatea) tamainu eta kokapena. Halaber, aire, ur eta lurzoruaren kimika eta fisikaren gaineko oinarrizko ezaguera beharko da. Lurreko azalaren dinamika "motore" nagusi bik sortzen dute, energia-iturri desberdin biren eraginez. Batetik, eguzki-sistema eratu zeneko garaian lurraren muinean metatu zen beroa dugu, lur-mantu eta lurrazalean zehar barreiatzen dena, kanpo-espaziora askatzeko azkenean. Bero-energia horren transferentziak mugiarazi eta itxuratzen du lurrazala, hala nola, kontinenteen plakak higiaraziz, mendiak goratuz edota beheratuz, sumendiak bizkortuz eta lurrikarak eraginez (6. kapituluan ikusiko ditugu hemen aipatutakoen gaineko azalpen batzu). Bigarrenik, eguzkitiko argi-energiak elikatzen du lurrazala, eta, bertan bero bihurtuz, lurra, ura eta atmosfera berotuko ditu. Horren ondorioz sorturiko airearen eta uraren arteko tenperatura- eta dentsitate-aldaketek, mugiarazi egingo dituzte airea eta ura bai horizontalean eta bai bertikalean ere, eta horrela sortuak dira haizeen eta ozeano-korronteen patroi nagusiak. Horiez gainera, lurrazaleko uraren beroketak lurrunketa bideratuko du, eta horrenbestez, baita euria edota elurra. Prozesu hauek aztertuko ditugu oraingoan laburzki bada ere, lurreko klimaren eta ozeano eta ur gezetako ezaugarrien erantzule (eta beraz azalpen) diren neurrian.   Eguzkitiko energia eta tenperatura-erregimena  Eguzkitiko erradiazioa eta latitudea. Eguzki-argiak mantentzen du Lurreko bizia. Eguzkitiko energiak lurrazala berotu eta habitagarri egin ezezik, bizidunen garapen, mantenu eta ugalketa bideratzen ditu ere, behin landareek harrapatu eta energia kimiko bihurtu ostean. Termodinamikak dinoskunez, beroa tenperatura altuko gauzetatik tenperatura baxuagokoetara transferitzen da, (1) kondukzioz (materia solidoan zehar batez ere, eta maila molekularrean), (2) konbekzioz (gas edota likidoetan gertatzen diren masa-mugimenduen bidez), eta (3) erradiazioz (uhin bidez, espazioan edota materian barrena). Beroa eguzki-erradiazio gisara igortzen da, eta espazioan barrena Lur hotzeraino iristen; orduan, eguzki-erradiazioak ur edota lurzoruarekin topo egiten duenean, erradiazio horretatiko zati bat zurgatuta gelditzen da bertan, ura zein lurzorua berotuz. Jakina, erradiazio-parte bat aireak zurgatuko du lehenago, batez ere esekitako kizirik baldin badauka (hautsik, lurrunik -hodeirik-), baina eguzki-erradiazio gehiena lurrazaleko materia dentsoak jasoko du. Lurrazala ez da modu uniformean berotuko. Lurzoruak, harkaitzek eta landarediak erradiazio asko zurgatzen dute, eta oso bero jar daitezke; urak ere erradiazio-kantitate handia bereganatuko du, baina beroketa-efektua ez da azaleko geruza mehe batera mugatuko, lurrean gertatu legez. Airearen beroketa eguzki-erradiazioaren zurgapenaz baino dexente gehiago, bai lurraren gainazalarekiko ukipen zuzenaz, bai ur-lurrunketaren bero latenteaz eta bai lur biluziak edota hostoek igorritako erradiazio infragorriez gertatzen da. Zurgaturiko bero-kantitatea, eguzkitik datozen izpiek lurrazalarekiko duten angeluak eragiten du. Beroketa bizienak izpiak lurrazalera perpendikularrean iristen direnean gertatzen dira, eta hori arrazoi bi direla-eta: (1) energia- kopururik handiena azalera txikienean askatzen delako, eta (2) erradiazio-parte minimoa zurgatu edota islatuko da atmosfera zeharkatzean, minimoa baita airean barrena egin beharreko ibilaldia. Angelu intzidentearen aldaketak eragindako beroketa-desberdintasunak azaltzen ditu, bai zergatik eguerdia beroa den eta egunsentiko eta ilunabarreko freskura, bai zergatik tropikoak poloak baino beroagoak diren, eta zergatik eguterak eta laiotzak diren diren modukoak. Bestalde, Lurraren ardatza 23.5º makurtuta dago eguzkiarekiko eta horrek dakar eguzki-erradiazioa desberdina izatea lurralde desberdinetan urteko zikloan zehar. Beroketa diferentzilak urtaroak ondorioztatzen ditu. (Ikus irudiak)   Altueraren efektu hoztailea. Mendi-tontorrak eguzkitik hurbilago daudela, zergatik dira inguruko behe-aldeak baino hotzagoak? Erantzunak airearen ezaugarri termikoekin du zerikusia. Altuerarekin batera airearen presioa eta dentsitatea txikitzen dira. Airea lurrazaletik mendi-mazeletan gora doanean, expanditu egiten da presio- murrizketari erantzunez. Expanditzen diren gasek hozketa adiabatikoa jasaten dute, eta bero-energia galtzen dute molekulak hedatzean. Aire lehorraren hozketa adiabatikoaren tasa altueraren handipenarekikoa, 10ºC/km-koa da. Horregaz batera, goi-mendiak hotzagoak dira, zeren-eta, dentsitate baxuagoko aireak bero-galera handiagoak baititu atmosferara: lurrunik eta karbono dioxidorik gabeko airean ez da negutegi-efektua gertatzen, beheragoko tokietan bezala. Hori dela-eta, gailurreriek eta basamortuek muturreko tenperatura- fluktuazioak edukitzen dituzte, eta gauak ezinago hotz beroaren erradiaziorako oztoporik ez baitago.  Haizeak eta euri-jasak  Haize-patroiak. Lurrazalaren beroketa desberdinak haizeak sortzen dituzte. Beroketa bizienak ekuatore aldean gertatzen dira, ekinotzioetan bereziki, eguzkia zuzenki gainean dagoenean. Aire tropikala berotutakoan, expanditu egiten da, dentsitatea inguruko airearena baino txikiagoa izatera iritsiko zaio, eta beraz, igon egingo du. Goranzko aire horrek presio atmosferiko murriztuko gune bat ondorioztatzen du ekuatore aldean. Orduan, iparretik eta hegoaldetik aire dentsoagoak ekuatorerantz jotzen du, presio txikiagoko gunerantz, eta ondorioz, ekuatoreranzko haizeak eratzen dira lurrazal-mailan. Aldi berean, goranzko aire ekuatoriala adiabatikoki hozten da, eta dentsoago bihurtzen, eta kanporantz bultzatzen du aire berotu berriak, gorantz doanak; azkenean, berriro jaisten da 30º-ko latitudeetan, bai iparrean eta bai hegoan. Airearen zirkulazio bertikal horrek hiru konbekzio-zelula itxuratzen ditu hemisferio bakoitzean, eta bai haize-patroi jakin batzu. Jakina, gainazaleko haizeek ez dute putz egiten zehatz-mehatz ipar-hego edota alderantziz, Coriolis efektuak desbideratu egiten baititu, eta alizo haizeak ("trade winds"eta "westerlies") itxuratu, hauek ere biraka, baina gainazalean. Berorien eraginez, ozeanoetako gainazaleko korronteak ere antzera doaz.  Prezipitazio-patroiak. Elkarrekin tenperatura-, haize- eta ozeanoko korronte-patroiak gainezarriz, euri-jasen patroi globalak ulertzen has gaitezke ia zuzenean, horretarako fisikaren hasi-masiak ezagutzea komenigarria suertatuko bazaigu ere. Aireak, berotzean, lurretik eta uretatik lurrundutako ura zurga dezake. Hoztean, aireak "ihintz-puntua" lortuko du, alegia, ur-lurrunez saturatuta dagoeneko puntua. Hozketa gehiagok kondentsazioa eta hodei-eraketa sortuko ditu. Orduan, ur- edo izotz-kiziak hodeian mantentzeko astunegi bihurtzen direnean, euria edota elurra erortzen dira, hau da, tantak edo malutak. Tropikoetan, ur-lurrunez zamatutako goranzko aire beroaren hozketak euri-jasa gogorrak dakartza behe- mailetan eta ertainetan, han non euri-oihana eta hodei-oihana agertzen diren. Zer esanik ez, urtaroekin lotuta bestelako fenomenoak ere jazoten dira. Zaldi-latitudeetan, aire hotza altuera handietatik jaisten deneko gune bietan, klima lehorreko gerriko bi itxuratu dira, globoa inguratuz. Beheranzko airea berotu egiten da, eta hezetasun gehiago zurga dezake inguruetatik, lurraldea idortuz. Gerriko horietan daude munduko basamortu nagusiak, eta aldameneko lurralde erdidorrak, edota landaredi belartsuak eta sastrakatsuak. Gerriko horien baitan, urtarokotasuna oso bortitza da kontinenteen mendebaldean, non klima mediterraniarrak agertu ohi baitira: Kalifornia, Txile, Europako mendebaldea, Australiako mendebaldea, Hego Afrika. Normalean, udak bero eta lehorrak izaten dira, eta neguak epel eta euritsuak. Neguan, lurra ozeanoko ura baino hotzago egoten denean, mendebaldeko haizeek ("westerly winds") hezetasunez zamaturiko airea eramaten dute, kondentsazioa gertatzen da, eta ondorioz lainoa edota euria. Udan, lurra ozeanoa baino beroago dagoenean mendebaldeko haizeak putz egiten du kontinentean eta berotu egiten da, eta horregaz batera ura zurgatu eta ondorioz ingurunea lehortu. Korronte hotzen ondorioak are eta larriagoak dira Hegoamerikako eta Afrikako mendebaldeko guneetan, non, haiek direla-eta, munduko basamorturik idorrenak eratu baitira, kostaldean bertan. Zaldi-latitude horietako basamortu batzu, kontinentearen mendebaldean kokatuak izateaz gainera, mendi-katea nagusien ekialdean daudela suertatzen da. Orduan, mendebaldetiko haizeek mendietan gora putz egitean, hotzitu egingo dira eta ihintz-puntua lortuko da, ondorioz hodeiak eratuz. Kondentsazioak beroa askatzen du -lurrunketaren bero latentea- halatan non, aire hezea aire beroa baino tasa baxuago batean hozten baita adiabatikoki: 6ºC gorakako km bakoitzeko, aire sikuaren 10ºC-ak izan beharrean. Aireak igoten eta hozten segitzen duen neurrian, daroan hezetasun gehiena kondentsatu eta erori egingo da mendikatearen mendebaldeko mazeletan. Aireak gailurretik pasatutakoan jaitsiera hasiko du, eta gelditu diren hodeiak lurrundu egingo dira berehalakoan, eta aire sikua berotu egingo da. Hauxe da "euri-gerizpea" (eta ez "eguzki-gerizpea"); fenomeno horrek gauzatzen ditu, klima bereziki idor eta beroak. Esate baterako, Kaliforniako Sierra Nevadak sekuoia erraldoiezko baso heze oparoak ditu mendebaldeko mazeletan, baina, baso lehorragoak ipuruz eta pinuska batzuz osotuak ekialderago; ba, pixkatxo bat ekialderago Heriotza- Ibarra dago, Iparramerikako lekurik idorrena.  Eskala txikiko aldaketa espazial eta tenporalak. El Niño aipatu  Lurzoruak Jarraiera primarioa Zoru-mota nagusien eraketa Zoru-mota ezohikoak, landare-moldaera bereziak behar dituztenak   Ur-inguruneak Estratifikazioa. Estratifikazio termala Iraulketa laku tenperatuetan Zirkulazio ozeanikoa Presioa eta gazitasuna Mareak eta marearteko zona   Mikroinguruneak Eskala txikiko ingurune-aldaketa Mikroingurune egokien kolonizazioa
