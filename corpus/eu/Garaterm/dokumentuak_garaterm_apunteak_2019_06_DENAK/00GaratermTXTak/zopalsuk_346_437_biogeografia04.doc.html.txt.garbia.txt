         4/ BANAKAKO ESPEZIEEN BANAKETA(distribution)  Banaketa geografikoa Espezie bakoitzak banaketa geografiko (geographic range) propioa duela, ideia zentrala da biogeografian.  Arazo metodologikoak: banaketaren neurketa eta mapaketa (mapping) Banaketa geografikoa, esan dugunez, biogeografiaren oinarrizko unitatea baldin bada, zelan neurtuko dugu? Lehen begirada baten, ba dirudi kontua arazobakoa dena, eta izan ere, gidak-eta fauna eta flora erregionalen banaketa-mapez (range maps) beterik egon ohi dira. Itxuraz, mapa horiek errazak dira bai prestatzeko, eta bai zientzilariek datu-iturri gisara erabiltzeko azterketa biogeografikoetan. Nolanahi, kontuz itxurekin. Banaketa-mapak hiru motakoak dira funtsean: soslai-mapak (outline maps), puntu- mapak (dot maps) eta sestra-mapak (contour maps). Soslai-mapek azalera irregular gisara irudikatzen dute banaketa, eta sarritan ilunduta edo koloreztatuta erakusten, kanpo-muga baten baitan bilduta. Muga- lerroak espeziearen banaketa-limite ezagunak definitzen ditu, baina, lerro horren zehaztasun-maila nahikotxo alda daiteke, parametro biren arabera: (1) espezie konkretuaren banaketa noraino ondo ezagutzen den, eta (2) mapa-egileak espeziearen gaineko banaketa-informazioa noraino zehatz jaso duen. Maiz asko, datu askorik ez dagoenean mapa-egileek aieruak luzatzen dituzte, espeziearen ezagueran oinarrituta banaketa probablea zirriborratuz. Puntu-mapek espeziea erregistratu deneko puntuak darakustez. Puntu-mapak sarritan azterketa taxonomikoekin batera joaten dira, eta izatez, puntuek espezimenak bildu direneko lokalitateak adierazten dituzte. Segun-eta zelan begiratzen duzun, puntu-mapek soslai-mapek baino informazio gehiago dute, zein gutxiago. Batetik, banaketa-datu ezin zehatzagoak damaizkigute. Bestetik, baina, dokumentatutako erregistroen multzoa benetako banaketaren partea (handiagoa ala txikiagoa) izango da soilik. Hau da, puntu-mapak ez du extrapolatzen, eta egin beharko luke egin, beharbada. Azken aldian ikertzaileak espezie batzuren eremu barruko ugaritasunari buruzko datuak lortzen ari dira, eta horiek adierazteko orduan era desberdinetako sestra-mapak erabiltzen dituzte, batzutan hiru-dimentsiokoak. Mapa horiek, eremuaz batera dentsitate-aldaketak ere erakusten dituztenez, aurreko mapa-mota biek baino informazio gehiago damaigute. Nolanahi, sestra-mapak arreta handiz interpretatu behar dira, zeren, ugaritasunaren inguruko datuak normalean ondo aztertutako lokalitate gutxi batzuri baitagozkie, eta ordenagailuz interpolatzen dira tarteko balioak. Edozelan ere, eta hiru motako mapen limitazioak gora-behera, eremu-mapak informazio biogeografikoaren laburpen ezinbestekoak ditugu: espeziearen banaketaren irudi arrazonagarri ona damaigute.  Aleen banaketa. Maparik onenak ere, soilik ezagutaraz dezake espezie baten banaketa geografikoaren irudi abstraktu eta oso sinplifikatua. Benetako banaketa- unitateak, izatez, espeziearen ale guztien kokapenak dira, eta, zer esanik ez, horrelako kokapenak adieraziko dituen mapa ezin da gauzatu bizidun-mota gehienekin. Nevadako ipuruen adibidea/ Copernicia albapalmondoaren adibidea. Aleen clumpy-gappy banaketak, zera ondorioztatuko du: espezie-eremuaren edozein mapa ez da abstrakzio hutsa, eskalaren menpeko abstrakzioa da. Hutsunea edo betunea adierazi behar dugun eskala-menekoa izango da; modu berean, banaketa baten mugaren nolakoa ere, eskalak eragingo du hein handi batean. Clematis fremontiiadibidea Areago, mapak oso adierazpide estatikoak dira, eta ezin dituzte fenomeno dinamikoak ondo jaso: espezie gehienetan etengabe gertatzen ari dira suntsipen/ kolonizazio prozesuak.   Populazioen banaketa  Populazio-hazkundea eta demografia Hazkunde exponentzialezko fenomenoa dela eta abar.  Hutchinson-en txoko ekologiko multidimentsionalaren kontzeptua Hutchinson-ek 1957an garatu zuen txoko ekologiko multidimentsionalaren kontzeptua, bertan jasoz ingurune-baldintzek ugaritasuna eta banaketa mugatzen dituztela. Izan ere, denbora-tarte batean eta banaketa geografikoan, espezie bakoitza ingurune-faktore sorta batez baldintzatuta dago. Orduan, espeziearen ingurunea espazio multidimentsional modura kontzeptualizatu zuen, "hiperbolumen" delakoa, zeinean ingurune-aldagai desberdinak baitira dimentsio horiek. Horrenbestez, espeziearen txoko ekologikoa, nolabait, banakoei bizirik irautea eta ugaltzea baimenduko dien aldagai guzti horien konbinazioa da. Izena entzunda, batek pentsa lezake ikaragarrizko zeozer dela, baina ideia oso sinplea da, eskemetan ikusi ahal denez. Imajinatu, ingurune-aldagai biren eragina, gazitasuna eta tenperatura, espezie urtar batean. Gaineratiko baldintzak faboragarriak badira, alearen arrakasta edota populazio-hazkundea, aldagai bi horien aldibereko efektuak mugatuko ditu. Ez da erraza grafikoki adieraztea edo bisualizatzea, baina ez da zail imajinatzeko. Erraza da ikustea, bestalde, espezie bakoitzaren txoko ekologikoa bakarra dela, zeren, espezie bakoitza gaineratikoetatik bereizten baita gutxi-aski, txoko ekologiko multidimentsionalarekiko: bizirik irauteko eta ugaltzeko beharrezko ingurune-aldagaien konbinazioa desberdina da espezierik espezie.  Eremu geografikoa txokoaren islada gisara. Espezie baten eremu geografikoa txokoaren islada espazial gisa ulertu ahal da: espeziea ingurune-baldintzak egokiak direneko tokietan agertzen da, eta ez da biziko, han non ez dagoen beharrezko aldagaietariko bat edo beste. Gehiago; eremuaren mugak eta ugaritasun-patroiak etengabe aldatuko dira, segun-eta ingurune-baldintzen gorabeherek populazio-hazkundea, beherakada, suntsipena edota kolonizazioa dakartzaten. Joseph Connell-ek (1961) Chthamalus stellatusitsas ezkurraren eremua mugatzen duten ingurune-faktoreen azterketa burutu zuen, izaera horretako lehenengoetarikoa izan zena. Eskozian egin zuen. Marearteko zonan, espezieak zirrindaka agertzen dira. Connell-ek aurkitu zuenez, itsas ezkurraren zirrindako goi-aldeko faktore mugatzailea, marea beherean lehorketa jasateko estres fisiologikoa da. Behe-aldean, ostera, bestelako bizidunekiko elkarrekintzak mugatzen du itsas ezkurraren agerpena: lehenengo eta behin,Balanus balanoidesezkurrarekiko lehia, eta bigarrenez,Thais lapillusmarraskiloaren harrapakaritzak. Experimentu bidez ikusi denez,B. balanoidesalor txikietatik erauziz geroC. stellatusek betetzen ditu hutsune horiek, lehiakidearen falta profitatuz. Alabaina, itsas ezkur horren txoko ekologikoa eta beraz banaketa definituko dituzten faktore horiez gain (lehorketa, lehia eta marraskiloaren harrapakaritza), bestelakoak ere egongo dira, kasurako substratuaren izaera: harea eta istiletan ez da espezie hori agertzen. Zer nahi gisaz ere, txoko ekologiko multidimentsionalaren kontzeptuak, espezie baten eremu geografikoa eta populazio-dentsitatea eragingo dituzten faktoreak azaltzeko textu-inguru teoriko egokia eskaintzen badigu ere, soilik txokoaren aldagaiak eurak motzegi suertatzen dira banaketa- eta ugaritasun-patroi guztiak interpretatzeko. Batez ere, hiru aldetatik sortzen dira konplikazioak. Batetik, inozoegia da, ingurune-baldintzak espezie baten banaketako lokalitate guztietan berdinak direla pentsatzea. Izatez, leku batzu oso faboragarriak izan daitezke, halatan non jaiokuntzak heriotzak baino ugariago baitira; horrelako lekuak "iturri habitatak" dira, eta soberazko aleak inguruetarantz hedatuko dira. Kontrara, leku batzutako baldintzak desegokiak izango dira, eta heriotz tasa jaiokuntzena baino altuagoa edukiko dute; izatez, "hustulekuak" dira, eta iturri habitatetatik iritsitako aleek mantentzen dituzte hein batean. Cakile edentulakostaldeko landarearen kasua aipatu. Bigarrenik, eta aurrekoaren alderantzizkoa azalduz, batzutan baldintza faboragarrietako lekuetan ez da espeziea agertzen. Hori, esate baterako, delako habitata isolatuta dagoelako gerta daiteke: distantzia eta tarteko baldintza desfaboragarriek ez dute leku horietarainoko sakabanakuntza ahalbidetu. Egoera hau oso arrunta da dirudienez, eta horren froga litzateke, gizakiaren eraginez zenbat eta zenbat espezie exotiko zabaldu diren ikustea. Agerpen-eza azaltzeko arrazoi historikoetara jo ohi da. Hirugarrenik, zenbait lekunetan espeziea tarteka soilik egongo da, ingurune- baldintzen fluktuazioen arabera. Habitata adabakizkoa (patchy) denean, espeziea populazioka banatuta egongo da, eta subpopulaziotan banatutako metapopulazioaz hitzegiten da. Horrelakoetan, subpopulazio batzu tarteka-tarteka suntsitu egingo dira, batez ere hustulekukoak baldin badira, eta izatez, leku faboragarrietakoak ere desager daitezke.   Banaketaren eta ugaritasunaren arteko zerikusia. Sestra-mapen azalpenean erakutsi bezala, ugaritasun-aldaketa nabarmenak daude espezie baten eremu geografikoaren barruan. Izan ere, metodo-kontuengatik mapa horiek ere ez dute aldaketaren benetako magnitudea islatzen. Benetako patroiak zeharo heterogeneoak izan ohi dira, mordoka (clumped) edo agregatuka antolatzen baitira, eta ez zorizko banaketa baten arabera: leku batzutan zoriz espero zitezkeenak baino ale gehiago daude, eta bestetzutan gutxiago. Jakina, iturri/hustuleku dinamika eta historiari dagozkionak garrantzitsuak izan arren, ugaritasunaren patroi espazialek, ziurrenez, txoko ekologikoaren hertsamenduen tokiz tokiko aldaketak isladatuko dituzte. Hau da, espeziea ugariagoa izango bide da bere txokoa mugatzen duten parametro guztiak faboragarrien agertzen direneko tokietan, eta urriago izatera joko du (erabat desagertu arte), aldagairen bat edo batzu okertuz doazenaz batera. Izatez, espezie arruntak askoz ugariagoak dira leku batzutan bestetan baino. Adibideak: Vireo olivaceus. Ugaritasun eta banaketaren aldaketa denboran zeharrekoa izan daiteke, eta horrek, seguruenez, txokoaren parametroen aldaketa tenporala islatu du. Adibidez, Afrikako otia ( Locusta migratoria) eta oti gorria (Nomadacris septemfasciata); lemming eta bestelako hegaztiak (Iparramerikako adibideak). Ugaritasun-aldaketa espazialaren eta tenporalaren gainetik ba daude bestelako patroi espazialak. Batetik, ugaritasuna espazioan autokorrelazionatuta dago, edo beste era batera esanda, ugaritasunek antzekoagoak izatera jotzen dute lekuek elkarretik parajeago daudenaz batera. Jakina, horixe da itxaron daitekeena, ugaritasunak tokiko ingurunearen egokitasuna islatzen baldin badu, eta txoko ekologikoaren aldagaiek ere autokorrelazio espaziala badute. Bigarrenik, ugaritasuna sistematikoki aldatuz doa banaketa geografikoan zehar, hasi erdigunean dentsitate erlatiboki handirekin eta zerorantz eremuaren ertzetan. Patroi hori bat dator gorago aipatu ideia batekin, alegia, eremu geografikoaren ertzak txokoaren aldagairen bat edo beste desfaboragarri bihurtzen direneko lekuan egotearekin. Hirugarrenik, aurreko patroiaren salbuespen bat, ugaritasuna itsasoak mugaturiko ertzean maximoa izatea da; jakina, kasu horretan ere txoko ekologikoaren aldagaiak desfaboragarri egiten dira bat-batean.   Eremu-mugak  Orain arte txoko ekologikoaren dimentsioak eta faktore limitatzaileak aipatu ditugu, baina era abstraktuan soilik. Zeintzu dira, ba, espezie baten eremuaren mugak itxuratzen dituzten ingurune-aldagaiak, espeziearen ugaritasuna eta banaketa zedarrituz? Faktore horiek sortaka datoz, eta baldintza fisikoak (faktore abiotikoak) eta bestelako bizidunen eraginak (faktore biotikoak) ditugu, jakina. Zoritxarrez, erlatiboki oso azterketa gutxi burutu dira kontuotaz, osotasunean: gehienetan faktore baten edo gutxi batzuren azterketa egiten da, eta hori banaketaren gune txiker bati dagokiola. Nolanahi ere, ikus ditzagun adibide batzu.  Faktore limitatzaile fisikoak Dirudienez, oso zabaldutako espezie asko euren eremuko parteren batean faktore fisikoek mugatuta daude, dela tenperatura-erregimena, dela ur-gertutasuna, dela lurzoruaren kimika, dela dena-delakoa. Esate baterako, saguaroa aipatuko dugu ( Carnegiea gigantea): froga zirkunstantzialak eta benetako arrazoia: tenperatura hotzekiko moldapen traketsa ala hobeto moldaturiko espezieekiko lehia galtzea? Liebig-en minimoaren legea oso inozoa da; kontuak konplikatuagoak izaten dira gehienetan. Beste adibide bat: sarritan ematen du hegazti eta ugaztun artiko askoren kasuan neguko tenperaturak mugatzen duela euren agerpena; alabaina, hori ez da izaten tenperatura horiek jasateko gai ez direlako, baizik-eta tenperatura hotz horiek termorregulaziorako beharrezko energia-eskaria handitzen dutelako, eta sasoi horretan inguruneak ez du horrenbesterainoko janari-hornidurarik eskaintzen. Hau da, tenperaturak eta janari-hornidurak, biek batera, eragiten dute neguko populaziorik egon ez dadin. Banaketa-mugen kausak determinatzeko beste arazo bat, ingurune-faktoreek populazio-hazkundea eragiteko mekanismoak identifikatzeko zailtasuna izaten da. Hotza, esate baterako, ez da aldagai bakuna, tenperatu baxuaren erregimen desberdinek modu desberdinetara eragingo dituzte populazio desberdinetan: espezie batzuren helduak hil egin daitezke tenperatura hotz puntual baten eraginpean (adibidez, neguko leie batek); bestetzutan, kaltea hozketa luze baten ondoriozkoa izan daiteke; bestetan, limitatzailea ez da neguko hotza izaten, udako hazkunde-sasoia laburregia izatea baino. Landare eta animalia sesiletan gertatzen denaren kontrara-edo, animalia gehienak mugitu egin daitezke mikroingurune faboragarrien bila, eta horrela baldintza abiotiko estresatzaileak saihestu. Alabaina, inguruneko faktore fisikoek mugatuta egon daitezke. Esate baterako, Cyprinodongeneroko arrainak guztiz euritermiko eta eurihialinoak dira: basamortuko erreka eta paduretan, marearteko potzingoetan, mangladietan, iturburu beroetan...Cyprinodon nevadensis(helduek 0-42ºC; arrautzen garapena 20-36ºC, beraz, helduak hustulekuetan egon badaitezke ere, ugalketarako baldintzak zorrotzagoak izaten dira). Zer nahi gisaz, tenperaturaz landara, hezetasuna, argia, oxigenoa, pHa, gazitasuna, lurzoru- edota ur-elementuak eta beste, limitatzaile suerta daitezke animalientzat, bakoitza bere aldetik zein batera. Adibide erraz baterako, pentsa dezagun tenperatura eta oxigeno- kontzentrazioaren elkarrekintzaren gainean: tenperatura-gehipen batek oxigeno disolbatuaren kontzentrazioaren murrizpena dakar, eta beraz, faktore bi horien konbinazioa guztiz estresatzailea izan ohi da arrain eta ur-ornogabeentzat, zeren tenperatura altuak, metabolismo-tasa handitzen duelarik oxigeno-eskaria handitzen baitu.Esate baterako, karbonato kaltzikoaren kontzentrazioa limitatzailea izan daiteke hainbat marraskilorentzat (adibidez,Pomatias elegans; kaltzifugoak:Zonitoides excavatus/ Zonitoides nitidus; bareen adibidea: Galizia; bareen eboluzioa ere aipatzekoa da!). Ez ahaztu estuarioetako kontua: itsasoko animaliak ondo moldatuta daude ur gazietarako, eta, kontrara, ibaietakoak-eta ur gezetarako, halako moldez non, batzuak eta besteak intoleranteak baitira euren ingurune propioetatik kanpoko baldintzetarako; horren ondorioz-edo, estuarioetan eta paduretan espezie eurihalinoak bizi dira, egunean zeharreko fluktuazioak jasateko moldatuta daudenak.  Disturbantziak Bizidunen banaketa geografikoa eragin dezaketen beste faktore batzu, suteak, urakanak, erupzioak edota berehalako disturbantzia zabala eta deuseztapena sort ditzaketen eragileak ditugu. Nolabaiteko maiztasuna duteneko lurraldeetan, eragile horiek inguruneko osagaitzat jo daitezke, eta, izan ere, zenbait espezie disturbantzia horien menpekoak dira, eta disturbantzia osteko kolonizazio- eta ordezpen-prozesuak gertatzen dira. Sutea eta txaparrala kasurako; gogoratu Yellowstoneko kudeaketa-sua; urakanak eta oihanetako soilunetako suzesioa... Sua eta paisaia-aldaketa Iparramerikan esate baterako, edota desertifikazioa. Eskala txikiagoan, kausa biologikodun disturbantziak munta handikoak izan daitezke. Normalean, eskala txikiko disturbantzien ondorioa, landare edota animalia sesil nagusien ezabapena izaten da, bestelakoen kolonizazioa bideratzen delarik. Hutsune horien sorrera eta osteko beteketa, mosaiko mikrosuzesional gisara islatuko da, eta biodibertsitatearen emendioa ekarriko du aldean. Esate baterako, Washington estatuko marearteko harkaitzetan Pisaster ocraceousitsasizar harrapakariak bertako nagusia denMytilus californianusmuskuilua ezabatzen du, eta bestelako ornogabe edota algek koloniza ditzakete sortutako hutsuneak.  Beste bizidunekiko elkarrekintzak Jardin botanikoek eta zooek erakusten dute argien, espezieek bizirik iraun dezaketela, eta bai hazi eta ugaritu ere, euren banaketa geografikoak duena baino faktore fisikoen espektro zabalago baten menpean. Baina hori soilik baldin-eta kaltegarri suerta dakizkien bizidunengandik (dela lehiakide, dela harrapakari, dela bizkarroi) babesten badira. Hiru elkarrekintza interespezifiko nagusi aipatu ohi dira: lehia, harrapakaritza eta mutualismoa. Ikusiko dugunez, hiru elkarrekintza-mota horiek eragin dezakete espezieen bai populazioen dinamika gainean eta bai banaketa geografikoan ere, alegia, lehia, harrapakaritza eta mutualismoa. Lehia banakoen arteko elkarrekintza kaltegarria da. Baliagai berberak behar dituzten bizidunek nahitaezkoa dute elkarregaz lehiatzea, eta ondorioz, murrizketaren bat jasaten dezakete, dela hazkundean, bizitza-iraupenean, dela ugalketan, baldin-eta baliagai-iturria neurri batetik beherakoa bada. Horrela delarik, landareak norgehiagoka aritzen dira argia, ura, elikagaiak, polinizatzaileak edota espazioa eskuratzearren; modu berean, animaliak batez ere janaria dela-eta lehiatzen dira, baina baita ere gordelekua, habia-lekua bikotekidea edota bizitzeko lekua lortzeko. Elkarrekintza horiek ustiratzaileak (exploitative) izan daitezke huts-hutsean, halatan non, banakoek baliagaiak erabili eta gero, gaineratikoentzat erabiltezin gelditzen baitira. Era berean, lehia nolabaiteko interferentziaz gara daiteke inhibizioa lortu aldera, eta horrelakoetan, baliagairainoko bidea mozten zaie gaineratikoei. Esate baterako, ornogabe itsastar sesil batzuk (briozoo eta koralek, kasurako) alelopatia deritzon gerla kimikoa darabilte espazio defendatzeko lehiakideen aurrean. Anitz froga zirkunstantzial daude, lehiak banaketa geografikoa mugatzen duela dinoskutenak. Izan ere, hainbat adibide daude, espezie ahaidetu eta ekologikoki antzekoenak, aldameneko banaketa geografiko ez-gainjarriak betetzen dituztenenak. Adibidez, Dipodomyskanguru saguak: askotan bezala, ba daude azalpen alternatiboak, baina, orainokoan frogatubakoak; lehiarena ere frogatzeke. Diamond (1975)ek ere antzerakoa behatu du Ginea Berriko hegaztiekin, eta areago, zenbait espezie zabaldu egin dira lehiakidearen gabeziaz. Antzera,Anolismuskerrekin Mendebaldeko Indietako irletan. Beharbada, asimetriarena ere aipatzekoa da: normalean eragile fisikoak (sikatea, kasurako) pairatzeko gaitasun gehiago duten espezieak, bestalde, ez ohi dira lehiakide eraginkorrak. Bigarrenik, harrapakaritza, erraz esateko, espezie biren arteko elkarrekintza da, zeinean batek onura ateratzen baitu bestearen kontura. Definizio sinple horren arabera, herbiboroen eta jaten dituzten landare-espezieen arteko harremana harrapakaritzazkoa da, eta bai bizkarroi eta ostalari artekoa ere, edota, beharbada, mimeta batesiar eta eredu artekoa. Harrapakari/harrapakin elkarrekintzak bikote horretako partaideen banaketa geografikoa mugatu ahal du, alde batetik, harrapakariak janari-kontuetan harrapakin jakin baten menpekoak direlako, edo, bestalde, harrapakariek harrapakinaren populazioak mugatzen dituztelako. Harrapakariak oso espezifikoak direnean, begi-bistakoa da, euren banaketak harrapakin-gertutasunak mugatuko du: bizkarroi eta herbiboro espezifiko askoren banaketa geografikoak guztiz gainjarrita daude, janari-iturri diren espezieenekin. Kasurako, Kalifornian, Euphydryas edithatximeletaren banaketa, bat datorPlantago hookerianalandarearenarekin. Askoz zailagoa da, benetako harrapakinen banaketa harrapakariek mugatua dela dokumentatzea, guztiz nekeza suertatzen baita froga komentzigarriak lortzea experimentu manipulatiboak egin barik. Adibiderik onenetarikoak artifizialak dira, eta tartean gizakiak bideraturiko sartzapenak egon dira, berez harrapakari horiek bizi ez zireneko lurraldeetan. Inoiz, sartzapen horiek nahita izan dira, izurriak kontrolatzearren. Adibidez, Opuntia strictakaktusa, landare apaingarri modura eroan zen Australiara XIX. mendeko erdi-aldean, eta 1900erako izurri galanta zen alhatokietan; 1926anCactoblastis cactorumsitsa sartzea erabaki zen, izan ere, sitsaren beldarra kaktusaren jale espezifikoa baita Argentinan; 1940an kontrolpean zegoen, gune txiki batzu mantentzen baziren ere. Beste adibide bat, Iparramerikakoa,Hypericum perforatumlandarea Eurasiatik iritsitakoa 1900ean eta nekazaritzarako izurri bilakatu zena; horren kontraChrysolina quadrigeminakakalardo hosto-jalea erabili zen arrakasta osoz. Nolanahi, jatorrizko banaketetan kontuak ez dira modu berean gertatu: zeredozer gehiago al dago? Beste adibide bat, kasu honetan arrainekin eta harrapakari ez-espezifikoekin, famatua da: Niloko perkak ( Lates niloticus) sartu zen Victoria lakuan, Afrikan, eta 300 bat ziklido endemiko garbitu ditu (Tilapia). Eta beste:Salvelinus namaycushamuarraina ia desagertu da Laku Handietatik, Niagara urjauzien inguruan Welland kanala eraiki zenetik, eta beraz,PetromyzonetaEntosphenusgeneroetako lanproiak bertaratu direnetik; kalte handiak arrantza-ikuspegitik. Oraintsu arte ez da bizkarroi gaixotasun-sortzaileen ondorio biogeografikoei buruzko daturik. Nolanahi, itxuraz bai ugaritasun lokalean eta bai banaketa geografikoan eragin dezakete. Gero eta adibide gehiago dago erakutsiz, etxeko landareak eta animaliak euren banaketa lehenago habitaezineko lurraldetaraino zabaltzeko gai direla, behin eta bertako bizkarroiak edota patogenoak eliminatu eta gero. Kontrakoa ere behatu da: bizkarroi edota gaixotasun berrien inbasioarekin eremu geografikoak, batez ere endemikoak, dramatikoki murriztu dira hainbat kasutan (Hawaiiko abifaunarena kasurako, hegaztien malariaren - Plasmodium- eraginez). Hirugarrenez, mutualismoa aipatuko dugu. Espezie arteko elkarrekintza hauetan, inplikaturiko espezie bakoitzak onuraren bat lortzen du. Adibideak: landareak eta polinizatzalileak edota hazi-zabaltzaileak, koralak eta zooxantela fotosintetikoak, inurriak eta landarezorriak, arrain garbitzaileak eta arrain garbituak... Ez da ia azterketarik egin mutualismoaren eragin biogeografikoaz. Zer esanik ez, harreman mutualistikoa espezietariko batentzat derrigorrezkoa denean, eta areago bientzat baldin bada, orduan elkarrekintzak eragin bortitza edukiko du banaketan. Esate baterako, Trifolium pratensehirusta oso gutxi zabaldu zen Zeelanda Berrian, harik-eta bere polinizatzaileBombuserlastarra sartu zen arte. Beste adibide bat: Acaciaarantzaduna etaPseudomyrmexinurria; espezie sinbiotiko bi hauek hain elkarren menpeko dira, ezen banaketa geografiko identikoak baitituzte. Dena dela, elkarketa biogeografiko eta ekologiko estu horiek salbuespenezkoak direla dirudi. Esate baterako, ikusi zer gertatzen den Iparramerikako kolibriekin. Antzerako kontua aipa daiteke pailazo arrainekin. Jakina, espezie baten beste baten banaketa gaineko eragina nolabait muga daitekeeneko kasuez gainera, ba daude beste hainbat egoera, zeintzuetan elkarrekintza biotiko askoz barreiatuagoek itxuratzen baitituzte espezieen banaketa geografikoak. Esate baterako, Iparramerikako hegazti-espezie askoren banaketako hego-muga, itxuraz ezin zaio klimari egotzi, ez habitatari, ez inolako harrapakari zein harrapakini; dirudienez, espezie askoren kasuan faktore limitatzailea, espezie tropikalen kopuru hazkorraren ondoriozko lehia barreiatua izan daiteke. Izan ere, Texasen ugaltzen diren 202 hegazti-espezie lurtarretatik, bakarrik 29 ugaltzen dira Panaman ere, baina Panaman denetara 564 hegazti-espezie lurtar ugaltzen dira. Bai Panaman eta bai Estatu Batuetan ugaltzen diren gutxi horietariko bat Dendroica petechiatxinbo beilegia dago, hots, hostadi-arakatzaile intsektu-jale txiki bat. Estatu Batuetan txinbo beilegia arrunta da hainbat habitatetan, zuhaiskatsu zein basotsutan, baina Panaman mangladi-aintziretara eta kostaldeko irla txikietara mugatuta dago. Panamako basoetan oso espezializaturiko hegazti- espezie hostadi-arakatzaile asko aurkitzen denez, eta, ostera, mangladi eta irletan horietako gutxi daudenez, lehia barreiatuak azalduko luke, MacArthur (1972)en eritziz, txinbo beilegiaren banaketa. Alegia, hegazti-espezie askorekiko konkurrentziaren eragin konbinatua izango litzateke faktore mugatzaile ilun hori. Alabaina, pisuzko froga gutxi dago, eta pentsatzekoa da osterantzeko faktoreek (harrapakariak, bizkarroiak, gaixotasunak, mutualismoak) egiteko handia eduki dezaketela, banaketa-patroiak azaltzeko. Gogoratu, adibidez, Hawaiiko hegazti natiboen kasua: froga historiko edota epidemiologikoen ezean, oso erraz tronpa gintezkeen, bertako hegaztien banaketa murriztuen interpretazioan, pentsatuz behaturiko banaketa murriztu horiek espezie ailegatuberriekiko lehiaren ondorioa direla. Bestalde, azkenotan burutu diren ikerketa ekologiko batzuren ildotik, batez ere, "gako espezieen" ikerketatik-eta, komunitate ekologiko lokaletan oso elkarrekintza korapilotsuak daudela egiaztatu da, eta, dokumentazio zehatzik ez badago ere, susmatu egin daiteke, elkarrekintza multiespezifiko horiek ere eragin ditzaketela espezieen ugaritasuna eta banaketa.  Esandako guztia gorabehera, adi!! Sarritan ez da emankor izango, espezie askoren banaketa geografikorentzat faktore limitatzaile bakunak edota azalpen sinpleak bilatzea. Izan ere, espezie bakan bat faktore desberdinez mugatuta egon daiteke bere eremuko gune desberdinetan, eta, areago, gune jakin batean hainbat faktorek joka dezakete era konplexuan, populazioen zabalkundea oztopatuz. Alabaina, konplexutasunak konplexutasun, antza ba dago patroi zabaldu bat: espezie asko banaketaren ertz batean estres abiotikoak eragiten du, eta elkarrekintza biotikoek beste ertzean. Patroi hori oso nabarmen suertatzen da ingurune-gradienteetako banaketari buruzko azterketetan, esate baterako, marearteko guneko bizidun sesiletan. Adibideetatik ondoriozta daitekeenez, estres abiotikoak mugaturiko ertzean normalean espezie gutxi egongo dira, eta, ostera, bestean biodibertsitatea handiagoa izango da. Patroi horrek biodibertsitatearen eta banaketa-mugaren arteko erlazio interesgarri bat iradokitzen du: baldintza fisikoak espezie batentzat estresatzaileak diren lekua, gaineratiko espezie gehienentzat ere desfaboragarria izaten da, eta vice versa gradientearen beste muturrean, baldintzak faboragarriago gertatuko diren gunean. Hau ez da harrigarri suertatuko. Interesgarriagoa dena, ondoko iradokizuna da: elkarrekintza biotikoek limitatzaile izatera jotzen dute baldintza fisikoak jasangarriagoak direnean, halatan non, zenbat-eta ingurunean biodibertsitate handiago egon, orduan-eta etsai gehiago eta arriskugarriago, dela lehiakide, dela harrapakari, dela bizkarroi edo gaixotasun, eta beraz, banaketa-murrizpenerako faktore biotiko gehiago. Gogoratu hemen, tropikoetarantz hurbildu ahala zer gertatzen den.   Moldaera eta gene-fluxua  Espezie baten txokoa ez da konstantea espazioan edota denboran zehar. Hautespen naturala banakoen bizirik irauteko eta ugaltzeko gaitasuna emendatzera jotzen duen prozesu unibertsala denez, itxarotekoa litzateke populazioak tokian tokiko inguruneetara moldatzea. Eta jakina, espezie barruko moldapen hori, dela fisiologian, dela morfologian, dela jokabidean garaturiko aldaketa geografikoak agerterazia litzateke. Areago, moldapen hori, denboran zehar txoko ekologiko barruko harremanetan gertaturiko aldaketa adaptatiboetan ere isla daiteke: kasurako, periferiako populazioak banaketa mugatzen duten faktoreetara moldatzea. Horren adibidea-edo litzateke Dacus tryoniAustraliako fruta-euliaren kasua. Izan ere, espezie horrek azken mendean ehundaka kilometroz zabaldu du bere banaketa hegoalderantz, kontinenteko ekialdeko ertzean. Dirudienez, fruta-euli hori tenperatura hotzek mugatzen dute, eta delako zabalkundea populazio periferikoen moldapenak bideratu du. Zer esanik ez, ez dute espezie guztiek antzeko fenomenoak jasan, eta ikuspegi historiko batetik, ba dirudi azken 60 milioi urteetan hainbat espezieren banaketak zabaldu egin direna, baina, aldi berean, beste hainbat estutu. Zer dela-eta ez dira espezie guztien populazio periferikoak baldintza lokaletara moldatzen, eta beraz, banaketa-ertz guztietan etengabe zabaltzen? Kasu batzutan arrazoia begi-bistakoa da: ba daude oinarrizko hertsamenduak moldapen lokalez gainditu ezin direnak. Esaterako, kostaldeko espezie lurtarrek ezin dute itsasoan banaketa zabaldu, eta vice versa (kontuz, baleak eta fokak beste gauza bat egin dute). Alabaina, horrek ez du azaltzen gradiente ekologikoetan banaketa-zabalkunderik ez gertatzearena. Zergatik populazio lokalak ez dira estres fisiko limitatzaileekin edota etsai biologikoekin bizitzera moldatu? Zer dela-eta ez dira espezieak hedatu, hotzarekiko, sikatearekiko, harrapakaritzarekiko, lehiarekiko edo dena-delakoarekiko jasankor bihurtuz? Antza denez, prozesu genetiko eta ekologikoak bateratu dira, populazio periferikoen baldintza lokaletara moldatzeko gaitasuna mugatzeko. Izan ere, gene-fluxuak oztopatuko ditu tokian tokiko moldapen horiek, zeren-eta horretarako lor zitezkeen gene egokiak gene-pool osoan disolbatuko baitira etengabe. Jakina, gene-fluxu ezean populazio horiek isolatuta geldituko dira, eta espeziaziorako bidea irekita legoke; berau muturreko posibilitatea da. Kasu jakin bakoitzean, kuestio kritikoa ondokoa da: gene-fluxuak tokiko hautespen naturala gainditzen du, ala ez? Lehenengoa gertatuko balitz, populazio periferikoaren moldapena ezinezkoa litzateke, eta beraz, ingurune desfaboragarriranzko zabalkundea moztuko litzateke. Nolanahi, arazoaren nondik- norakoa ez dago argi gehien-gehienetan, eta eztabaida asko dago adituen artean. Adibidez, Peromyscus maniculatusorein sagua Iparramerika ia osotik zabalduta dago, eta aldaketa geografiko nabarmenak ditu kolore eta tamainuari dagozkiela, autore batzuren eritzian tokiko inguruneekiko moldapenak liratekeenak. Adibide horren eta beste batzuren harian, gene-fluxua, mailarik txikienean ere, moldapen lokala ekiditeko nahikoa dela defendatu dute eredu teorikoek. Horrela onartuta, populazio zentraletatiko gene-fluxuak bidea itxiko die populazio periferikoen moldapenari eta zabalkundeari. Kontrara, gene-fluxua txikituz edota eliminatuz moldapena ahalbidetuko litzateke, eta posible bihurtuko banaketa-zabalkundea. Aieru horiek nolabait funtsatzeko frogak, Spalaxgeneroko karraskari zulatzaileen azterketa genetikoetan aurkitu dira-edo. Dirudienez,S. ehrenbergiren populazio arteko kromosoma-kopuruaren desberdintasunak munta handikoak izan dira, Ekialde Hurbileko basamortuen kolonizazioa bideratzeko, eta hori gunerik mesikoenetara moldaturiko populazioetatiko gene-fluxua murriztuz: kromosoma-kopuru desberdinetako populazioek ugalkortasun-arazo larriak dituzte.
