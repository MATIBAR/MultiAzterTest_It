        5/ KOMUNITATEEN BANAKETA  Ez dago espezierik hain beregaina denik, gaineratiko espezieek haren ugaritasuna eta banaketa eragingo ez dituztenik. Gogoratu, esate baterako, gaur egun arnasten dugun oxigenoa bizidun batzuren metabolismoaren albo-produktua dela, edota lurzoruaren kasua. Nolanahi, gaineratiko bizidunekiko menpekotasun- maila oso aldakorra da: izaki autotrofiko batzuk, bereziki muturreko ingurunetan bizi direnek (iturburu beroetakoak, esaterako), zuzenean ia ez dute inolako harremanik bestelako espezieekin. Bizidun heterotrofikoak, ostera, harreman-sare baten baitan kokatuta daude, era askotako beharrak eduki ditzaketelarik: adibidez, landare batek bakterio edo mikorrizetako onddo nitrogeno-fixatzaileena eduki dezake, eta bai intsektu eta ornodun polinizatzaile eta hazi-zabaltzaileena.   Ikuspegi historiko eta biogeografikoa  Esan ohi denez, espezieak isolatuta barik elkarregaz bizi dira, komunitate ekologikoak itxuratuz. Hogeigarren mendeko lehen partean sano eztabaidatu zen, espezieen arteko hartuemanen izaeraz, eta azken batean, komunitate ekologikoen antolakuntzaz. Ildo horretatik, F.E. Clements-ek (1916) komunitatea superorganismo gisara uler zitekeela iradoki zuen, hau da, bizitza eta egitura propioa zuela eta bai bere muga espazial eta tenporalak ere. Ikuspegi horretatik, banakoak eta espezieak organismo baten zelula eta ehunekin konpara zitezkeen, eta era berean suzesio-prozesua organismoaren hazkunde eta garapenarekin pareka daiteke. Ostera, H.L. Gleason-ek (1917, 1926) ez zuen komunitatea unitate arras integratu gisara ulertu, baizik-eta leku berean eta denbora berean suertatu diren beregainezko banako eta espezie desberdinen mordotzat jo zuen. Adibidez, landareak aintzat hartuz, Gleason-en arabera gune bateko landare-espezieen agerpena, batez ere bertara iritsi eta bertako ingurune-baldintzetan hazteko gaitasunaren menpekoa da. Horrelako eztabaidetan sarritan gertatu ohi denez, alde biek dute arrazoi-parte bat, gerora ikusi bezala. Kontu batzutarako espezieak gutxi-aski beregainak dira, eta bestetzutarako menpekoak. Horiek horrela, eta perspektiba biogeografiko batetik, ba dago itaun garrantzitsu bat: zein neurritaraino daude espezieak komunitateekin batera banatuta, edota, kontrara, zein neurritaraino espezieak bakoitza bere aldetik banatzen dira, independenteki. Jakina, komunitateak elkarrekin gardainaturiko espezieen multzoak baldin badira, hau da, baldin-eta elkarrekiko moldatuta egon eta antzeko inguruneak jasaten badituzte, orduan itxarotekoa litzateke komunitateak unitate modura banatuta agertzea. Edozein behatzaile, are eta noizbehinkakoena ere, landare-mota batzuk klima jakin batean batera agertzera jotzen dutelaz ohartuko da, eta landaredi-mota bereziak itxuratzen direla. Ekologoek eta biogeografoek ekorregio eta bioma terminoez izendatzen dituzte, eta landaredi-mota horiekin elkartuta animalia- eta mikroorganismo-mota espezifikoak daudela onartzen dute. Esaterako, koniferoen basoek zirrinda zabala eratzen dute ipar hemisferioko goi- latitudeetan; antzeko landaredia ez ezik, landare-, animalia- eta mikrobio- genero eta espezie berberak dira kasu askotan Mundu Zaharretik eta Berritik zabalduta daudenak. Edozelan ere, kontuz ibili behar dugu patroi horietatik zuzenean komunitateak unitate ekologiko eta biogeografikoak direla inferitzeko, ba daude-eta azalpen alternatiboak, historikoak esaterako (10 eta 11. gaietan ikusiko dugunez), patroi biogeografiko horiek justifikatzeko.   Komunitateak eta ekosistemak  Definizioak Komunitatea: leku berean elkarregaz bizi diren espezie desberdinetako populazioen multzoa. Komunitate bakoitzeko kideak, modu bitara definitu ohi dira, alegia, batetik taxonomikoki, eta bestalde, erizpide ekologiko- funtzionaletan oinarrituta (bizimodua eta dieta). Ekologoek komunitateen oinarrizko ezaugarri bi aztertzen dituzte. Komunitate-egitura ezaugarri egonkorrei dagokie: dibertsitatea, osaketa, espezieen biomasa. Komunitate- funtzioa, bestalde, energia-fluxuarekin eta elikagaien zikloekin erlazionaturiko ezaugarri dinamikoei doakie: ekoizpen primarioa, elkarrekintza interespezifikoak, deskonposaketa. Komunitatearen lekuari buruz, nahikoa arbitrarioki definitzen da, sarritan ikerketa-motaren arabera txikiagoa ala handiagoa izaten delarik. Ekosistema batek, leku batean bizi diren espezie guztiak ez eze, ingurune fisikoaren berezitasun guztiak ere inkluditzen ditu. Ekosistemak aztertzen dituzten ekologoak, ekosistema jakin bateko osagai biotiko eta abiotikoen arteko trukaketa guztiez arduratzen dira, dela energia-trukeak, gas-trukeak, ur-trukeak, mineralak... Jakina, horrelako azterketak burutu ahal izateko normalean eskala txikian aritzen dira, miniaturazko ekosistemak bailiren, lortutako datuak geroago ekosistema osoari extrapolatuz. Nolanahi, ez dago ekosistema bakarturik (itsasoko tximiniak akaso?), eta denen artean biosfera eratzen dute, planeta bere osotasunean besarkatuta. Ekosistema guztien arteko gardainadura estua giza ihardueren inpaktu edonora zabalduak frogatzen du argi: euri azidoa, DDTa, negutegi efektua...  Komunitate-antolaketa: kontsiderazio energetikoak Aurreko gaian ikusi dugunez, espezie bakoitzak txoko ekologiko bat betetzen du, hau da, bizi ahal izateko ingurune-baldintza biotiko eta abiotiko jakin batzu behar ditu. Zelan antolatu dira, baina, txoko ekologiko jakin horiek espezie desberdinen arteko elkarketa korapilotsuak itxuratzeko? Horixe da komunitate- ekologiaren galdera nagusia. Tentuzko erantzun batzu plazaratu dira, behin- behinekoak erabat. Bereziki ezaugarri bik, alegia, gorputz-masak eta estatus trofikoak, eragiten dute espeziearen egitekoa komunitate barruan. Gorputz-masak ondorio fisiologiko eta ekologiko sakonagoak ditu beste edozein ezaugarrik baino. Zenbat eta handiagoa izan, hainbat eta energia gehiago beharko du bizidun batek bizi, hazi eta ugaltzeko. Metabolismo-tasa basala ( m) ondoko erlazioak adierazten digu, alegia,m = cM0.75, non, (c) talde taxonomikoen arabera aldatzen den konstante bat baita, eta (M) gorputz-masa; 0.75 berretzailea oso orokorra ei da. Formula sinple horren ondorio biologikoak ikaragarriak dira. Berretzailea positiboa denez, beharrizan energetikoak handitu egiten dira gorputz-tamainuarekin: adibidez, 14.000 bider energia gehiago behar da 5000 kg-ko elefantea mantentzeko, 15 g-ko sagua mantentzeko baino. Bestalde, berretzailea bat baino txikiagoa denez, tasa metabolikoa masa- unitateko handiagoa da bizidun txiki batean, bizidun handi batean baino. Esaterako, 25 aldiz energia gehiago behar dira sagutxu baten gramo bat mantentzeko, elefante baten gramo bat mantentzeko baino: animalia txikietan prozesu gehienak azeleratuta daudela dirudi (arnasketa, bihotz-taupadak, ugalketa). Bestalde, masarekin batera bestelako ahalmenak ere aldatzen dira. Gaineratikoak berdin direla, bizidun handiek gaitasun gehiago dute estresa jasateko, dela gosetea, deshidratazioa, tenperatura hotza, eta abar. Tamainua garrantzitsua da, baita ere, inguruneko erabileraren eskalan: bizidun txikiek hobeto ustiatzen dute inguruneko mosaikoa, zirrikitu guzti-guztiak betez, handiek lurralde zabalagoak behar izaten dituztelarik, populazio bideragarriak mantentzeko. Horrek, gainera, ba du ondorio biogeografikorik ere, gutxienez animalien artean: espezie handiak banaketa geografiko zabalak edukitzera derrigortuta daude (Animalia handiek leku gehiago behar dute; inguruneko eramangarritasuna txikiagoa da animaliontzat, eta soilik lurralde zabalek jasan ditzakete populazio bideragarriak; ostera, lurralde oso murritzek manten ditzakete espezie txikien populazio handiak). Estatus trofikoa ere, hau da, energia zelan eskuratzen den, oso munta handikoa da komunitate-egituraketan. Salbuespen-eskukada bat aparte (kasurako, itsasoko tximinia geotermaleko komunitate kimiosintetikoak), eguzkitikoa da bizidunek erabilitako energia guztia. Landare autotrofikoek sintetizatzen dituzte konposatu organikoak, horretarako karbono dioxidoz, uraz eta mineralez baliatuz, eta oxigenoa askatuz albo-produktu gisara. Molekula horietan metaturiko eguzkitiko energia espezie heterotrofikoetaraino ere iritsiko da momenturen batean, eta abar eta abar. Horrela, energiak komunitateko espezieen artean ibiliko dituen bidezidorrak energia-fluxu unidirekzionala eratzen du, elika-katea alegia. Fluxu horretako katebegi desberdinei maila trofiko esaten zaie, ondokoak bereizten direlarik: ekoizle primarioak; herbiboroak edo kontsumitzaile primarioak; karniboroak edo kontsumitzaile sekundarioak; eta abar. Katearen amaieran deskonposatzaileak daude, hau da, detritiboroak (batez ere, bakterio eta onddoak). Nolanahi ere, espezieen arteko harremanak egiatan korapilotsuak dira oso, eta elika-kateak barik naturan elika-sareak aurkitzen dira. Bizidunek helburu desberdinetarako erabiltzen dute molekula organikoetan metaturiko energia (mogimendua, hazkundea, ugalketa), eta iharduera horietan zati handi bat disipatu egiten da bero gisara. Izan ere, organismoak oso inefizienteak dira, eta soilik inkorporatzen dute 0.1-10 %a, bereganaturiko energia osotik; enparaua galdu egiten da bero gisara. Landareek ere portzentaia oso txikian erabiltzen dute eguzkitiko energia, argi- energia gehienez 25 %ean bihurtuko baitute energia kimiko; baldintza normaletan probetxamendu hori nekez iristen da 3 %ra (hau da, 1 %a iritsitako guztia kontuan hartuta). Zer nahi gisaz ere, fotosintesiaren efizientzia oso aldakorra da komunitateen arabera, eta arestian aipatutakoa goi-muga da. Ekosistema gehienek efizientzia txikiagoa edukitzen dute, eta biosfera osoko batazbestekoa 1.2%o-koa da. Esandakoaren ondorio ekologikoetariko bat, maila trofikoetan gora gero eta energia erabilgarri gutxiago egotea da, oso ezaguna den piramide ekologikoa itxuratuz. Edozein komunitatetan, ekoizle primarioak diren landare berdeek aurkezten dituzte populaziorik aletsuenak, eta biomasarik handiena (hau da, materia organiko biziaren kantitate osoa). Ondoz ondoko maila trofikoetan 10 %a da efizientzia-tasa, eta biomasa gutxiago aurkezten dute, eta bai espezie- eta ale-kopuru txikiagoak aurkez ditzakete ere. Nolanahi, piramidearen irudi hori batzutan ez da modu gogobetekoan itxuratzen: haitzuloetan, hondalean, Europako basoetan, fitoplanktonaren kasua, eta abar (Ikusi eskemako irudiak). Edozelan ere, energia-fluxuaren piramideak ezin dira inbertituta egon, komunitatea hankaz gora joango bailitzateke. Gune jakin bateko eramangarritasun ekologikoa (energia erabilgarriaren unitateetan neurtua) ondoz ondoko maila trofikoetarako gero eta txikiagoa denez, maila horietako bizidunek euren zeregin ekologiko eta banaketa geografikoei dagozkien berezitasun aurresangarriak eduki ohi dituzte. Esaterako, oro har karniboro-espezie gutxiago daude, herbiboro- eta landare- espezie baino, eta horrez gainera, herbiboroak baino handiago eta generalistagoak izaten dira; lehenengoa, harrapakina geldiarazeko, eta bigarrena elikadura errazteko. Orobat, habitat-beharrizan laxoagoak edukitzen dituzte, eta banaketa geografiko zabalagoak. Pumaren (Puma concolor) adibidea. Bizkarroien apartekotasuna aipatu. Jakina, orain arteko kontsiderazio energetikoek zenbait predikziotara garamatzate, zeren-eta, habitat edota gune geografiko jakin baten gaitasuna banakoak eta espezieak jasan ahal izateko, ekoizpenaren menpekoa baita. Gaineratiko faktoreak berdinak izanda, zenbat eta material organiko gehiago ekoitzi, hainbat eta energia erabilgarri gehiago egongo da banako, espezie eta maila trofikoen artean banatzeko. Begi-bistakoa denez, ekoizpena oso aldakorra da habitatetik habitatera, segun-eta klima, lurzorua, ur-gertutasuna, eta giza eragina zelakoak diren. Oro har, bete egiten da ekoizpen eta dibertsitate arteko aurresandako erlazioa: habitat oso produktiboak, kasurako euri-ohian eta koralezko arrezifeak, dibertsitate oso handikoak dira, espezie oso espezializatudunak gainera. Eta kontrakoa ere egia da: tundra.  Komunitateen banaketa espazioan eta denboran  Patroi espazialak Espezieak baldintza fisiko konkretuetara ekologikoki antzeko espezieen era beretsuan moldatuta daudenez, itxaroteko modukoa litzateke komunitate biotikoak unitate diskretuen antzera banatuta egotea, eta batetik besterako ingurune- gradientean espezie-aldaketa azkarrak gertatzea. Bestalde, lehia dela-eta antzeko espezieak txoko ekologiko desberdinetara moldatzea espero liteke, eta horrela espazioan barrena zabalduta agertzea. Zelan ebatzi aurreko dilema? Begi-bistakoa da ingurunearen aldaketa bortitzetan, esaterako laku eta baso arteko mugetan, normalean espezie-elkarketa desberdinak agertzen dira ia bat- batean. Ingurunearen diskontinuitatea azkar eta sakona baldin bada, alde bakoitzeko espezie gehienak aldi berean murriztu eta desagertuko dira, mugako baldintza desfaboragarriekin topo egitean. Ingurune biak oso desberdinak ez badira, ertzak, hau da, ekotonoak, aldameneko ingurune bakoitzak baino espezie gehiago eduki ditzake batzutan, mugako alde bietako espezieak bizi baitaitezke baldintza hibridoetako zirrinda estu horretan. Trantsizio-zona hori nahikotxo produktiboa bada, eta ez meheegia, orduan bere bizidun-elkarte propioa manten dezake, bertan bizitzera moldatuta dagoena. Horrelako zeredozer beha daiteke marearteko gunean. Itauna ondokoa da: espezieak zelan banatzen dira ingurune-gradienteetan zehar, dela gradiente bortitzetan (marearteko gunea), dela gradiente bigunetan (aldaketa klimatiko latitudinaletan edota altitudinaletan)? Robert Whittaker eta lagunek burutu dituzte azterketarik zehatzenak gai horren inguruan, Estatu Batuetako mendietako zuhaitzak arakatuz (1975). Bost hipotesi alternatibo ebalua daitezke lortutako datuekin: 1/ Espezie-taldeek antzeko banaketak dauzkate gradientean zehar eta komunitate diskretu gisa banatuta daude ("superorganismoak" zentzu clementsiarrean), elkarren arteko muna sakonak egonik. Eredu hau, espezie menperatzaile arteko lehiazko exklusioz sort daiteke, espezie menperatzaile horiekin batera bizitzeko bestelako espezieak eboluzionatuko direlarik. 2/ Espezieak banaka exkluditzen dute elkar modu zorrotzean, eta gehienak ez daude elkarregaz estuki asoziaturik komunitate diskretuak itxuratuz. 3/ Hein handi batean lehenengo hipotesian bezala, espezieek komunitate diskretuak eratu dituzte, baina gradientean zeharreko komunitateen ordezpena graduala da. Horixe da gertatuko litzatekeena baldin-eta espezie-taldeak eboluzionatuko baziren espezieak elkarregaz bizitzeko, baina lehiazko exklusioak ez zuelarik espezieen ordezpen azkarrik sortu, gradientean zehar. 4/ Espezieak banaka eta gradualki agertu eta desagertuko dira, antza, gaineratiko espezieen presentzia edo absentziarekiko independentziaz. Hau da, espezieek ez dute lehiaz elkar exkluditzen, eta, era berean, ez dira elkartzen komunitate diskretuak itxuratuz, eta zorizkoa da espezieen ordezpena ingurune- gradientean barrena. 5/ Espezie gehienen eremuak, gradientean zehar elkar gainjarri barik banatuta dauden espezie menperatzaile gutxi batzuren eremu barruan besarkatuta daude. Horrela delarik, espezieen banaketa guztiz ordenatuta (elkarteen arteko gainjarpen gutxirekin) dagoela ematen du eskala geografikoan, baina maila lokalean zorizkoa dela dirudi. Whittaker eta lagunek hainbat leku lagindu zituzten, altuera desberdinetan, aintzat hartuz bai lurzoru-mota, malda, eta exposizioa ahal denik eta konstanteenak, eta tenperatura eta euri-jasak aldagai modura. Azterketa biren emaitzek nahikoa argi oinarritu dute laugarren hipotesia: espezieak elkarrekiko independenteak bailiren banatuta agertu dira. Zer esanik ez, emaitzak erabilitako metodoek bideratu dituztela argudia daiteke, gehienetan legez. Laginketa-gune erlatiboki handiak aukeratuz eta gero ugaritasun-kurbak lortzeko emaitzen batazbestekoak kalkulatuz, Whittaker eta lagunek ez ei dute ingurune heterogeneoko mikrohabitatetako lehiazko exklusiorik detektatu, eta horrenbestez ez dute ordezpen bortitzik atzeman. Ildo horretatik, Yeaton eta bestek (1980) Iparramerikako mendebaldeko pinuen banaketa altitudinalaren azterketa pormenorizatuagoa burutu dute, eta antzerako espezieen bat-bateko ordezpenak aurkitu dituzte zenbait kasutan, itxuraz lehia interespezifikoaren emaitzaz. Esaterako Pinus sabinianaaltuera bateraino iritsita (840 m), berehalakoanP. ponderosaespezieak ordezten du; antza denez, lehiazko exklusioa gertatzen da puntu horretatik gora, eta ezP. sabinianaespeziearen ez-gaitasun ekologikoren bat. Hau da, Whittaker eta lagunen emaitzek landare-espezie askoren gradienteetan zeharreko banaketa-patroia egokiro islatu arren, ordezpen bortitzak ere gerta daitezke lehia dela-eta, antzerako espezieek elkarregaz topo egiten dutenean. Estuki koeboluzionatu duten espezieen azterketa artatsuak egin dira maila trofiko desberdinetan, dela bizkarroi eta ostalarirenak, dela landare eta polinizatzailerenak, eta ikusi egin da, itxarotekoa zenez, espezie-bikote horien eremuak berberak direla. Alabaina, komunitate bateko espezie gehienek ez dute horren sakon interakzionatzen. Espezieak binaka hartuta elkarrekintza posibleen kopurua oso azkar hazten da (gogoratu konbinazioen kontuak). Kasurako, komunitate batek 50 espezie badauzka, bakoitzak gaineratiko 49ekin interakziona dezake, eta denetara 1225 binakako elkarrekintza sort daitezke. Argi dagoenez, espezie bakoitza ezin da zehatz moldatu komunitateko gaineratiko espezie guztiekiko. Izan ere, espezie bat oso espezie gutxirekiko elkarrekintzan estekatuta egon daiteke (dela harrapakari/harrapakin motakoa, dela mutualistikoa), zeintzuek banaketaren gaineko edota ugaritasunaren gaineko eragin garrantzitsurik eduki baitezakete. Kasu batzutan, giltzarri espezieek oso eragin sakona edukitzen dute komunitate- antolaketan, bai zuzenean eta bai zeharka. Jakina, horrelako elkarrekintza gertatzen denean kontua ez da binakakoa, eta harremanak ilundu egiten dira neurri batean, baliagaiengatiko lehia barreiatua deritzona agertuz. Itsas igaraba; otsoa.  Patroi tenporalak Banakako espezieek eta komunitate ekologiko osoek ere elkar ordezten dituzte denboran zehar, espazioan zehar bezala. Aldaketa horiek interes oso handikoak dira ekologoentzat (denbora-eskala laburretan) eta paleontologoentzat (denbora- eskala luzeetan). Jarraiera, komunitate-egituran eta funtzioan gertaturiko denbora ekologikoan zeharreko aldaketa da. Jarraiera prozesu arrunta edozein ekosistematan, baldin-eta kanpoko disturbantziek lantzean-lantzean komunitateak deuseztatzen badituzte osorik edo zatika habitat lokaletatik. Lurzorua eta material organikoa deuseztatzen denean (glaziare edo sumendi-erupzio batez, esate baterako), prozesuari jarraiera primario esaten zaio; ostera, sute batek edo ekaitzen batek bizidun gehienak garbitu baina lurzorua ikutu barik uzten badu, orduan jarraiera sekundarioz mintzo da. Ikerketak ikerketa, jarraieraren teoria pil-pilean dago hasiera batean egon zen bezalaxe, eta oraindik ere kontu gehienak ikuspegi clementsiar-gleasoniar dikotomikotik datoz: komunitateek denbora-gradientean zehar batak bestea ordezten dute unitate gisa, ala, ostera, espezie independenteen bilduma gisara? Clements-en iduriz, XX. mendean zehar jarraieraren azterketetan gailendu dena, jarraiera fenomeno determinatua, aurresankorra eta konbergentea da. Espezie pionieroek toki bat kolonizatu eta gero eraldatu egiten dute, halatan non, hobeto moldaturiko espezieen beste sorta batek inbaditu eta aurrekoak ordeztuko baititu. Prozesu hau komunitate-sekuentzia modura errepikatuko da, ondoz ondoko "ser(i)eak" agertuko dira, harik-eta komunitate egonkor bat, klimax komunitatea, eratu arte. Ikuspegi clementsiarraren barruan, ondoz ondoko sereak biomasa-, konplexutasun-, eta egonkortasun-gehikuntzaz karakterizatuta daude. Klimax komunitatea klimak eta lurzoru-baldintzek determinatuko dute hein handi batean, eta, hortaz, nahikoa aurresangarriak omen dira bioma edo erregio bakoitzerako. Ikuspegi gleasoniar batetik ostera, erregio bakoitzerako klimax alternatibo asko behatzen dira, eta ondoz ondoko ser(i)e posible piloa. Gauzak horrela, jarraiera ezin da prozesu ordenatutzat jo, eta hortaz, jarraiera ekologikoak espezie independenteen berezitasun idiosinkratikoak islatuko lituzke, hau da, zelan barreiatzen diren, zelan leku desberdinetan kokatzen, eta zelan bertako ingurune-baldintzetara jartzen diren; horrenbestez, ez litzateke ulertu behar, espezieen arteko elkarrekintzek eta baldintza lokalen aldaketa bideratuak itxuratutako prozesu modura. Debate horrek mende beteko historia dauka honezkero, eta dirudienez ez da laster batean ebatziko. Oraintsu arte, fenomeno botanikoa bailitzen ulertu da. Determinatua edo estokastikoa izatea gorabehera, beti ikusi da landare- komunitateen aldaketa progresiboen sekuentzia modura. Izan ere, animaliek ere antzeko dinamika suzesionala erakusten dute, baina, uste izan da, landareekiko duten menpekotasunaren ondorioa dela. Problematikoa da, jakina, uste hori. Izan ere, larrekariek, graniboroek, polinizatzaileek, eta deskonposatzaileek, den- denek eragiten dute landare-komunitatearen egitura. Nolanahi, eztabaidaren erantzuna, ziurrenez muturren batean (determinatua/estokastikoa) barik erdibidean egongo da. Dena dela, eskola biak ados daude, antzeko klima eta lurzoruko erregio jakin baten barruan jarraiera ekologikoa prozesu direkzionala dela onartzean, eta beraz, bertan itxuratuko diren komunitateak aldez aurretik esan daitezkeen espezie menperatzaile batzuz karakterizatuta egongo direla onartzean. Gorago aipatu denez, ez dira ekologoak komunitate eta bioten aldaketa tenporalez arduratuta dauden zientzilari bakarrak. Paleoekologoek eta biogeografo historikoek ere, horrelako azterketak burutzen dituzte, baina azalera geografiko eta denbora-tarte dezente handiagoak aukeratuz. Esate baterako, polen fosila erabiliz paleobotanikariek dokumentatu egin dute baso- komunitateen berrezarmendua Iparramerikako ekialdean, azken glaziazioko izotzak urtu ahala. Era berean,Neotomageneroko saguen gordelekuak aztertu dira, eta Iparramerikako hegomendebaldeko lurralde idorretako azken 40.000 urteetako landaredi-dinamika ezagutu ahal izan da hein batean. Azterketa horietatik ondorioztatu denez, komunitateek ez dute argi jokatu unitate gisara. Itxuraz, inbasio-tasak zati handi batean espezie bakoitzaren sakabanakuntz ahalmenaren eta natur historiaren menpekoak izan dira. Horrela, espezie batzu batera aldatu dira lekuz, bestetzu bestelako komunitatetara itsatsi dira, eta beste zenbaitzu ez dira moldatzeko gai izan eta suntsitu egin dira. Paleoekologoek biota desberdinen milurteetan zeharreko dinamika aztertzen dute. Denbora geologikoetan gertaturiko aldaketen artean, salbuespenezkoak badira ere, masa-suntsipenak oso deigarri suertatu dira: jazokune bortitz horiek biota-aldaketa erabatekoak ekarri dituzte. Aldaketa katastrofiko horien kausen gainean biziki eztabaidatu da, eta ustez suntsipen masibo gehienen abiapuntuan ingurune-perturbazio drastikoak egon ziren, desarratzaile gisa. Episodio horietariko bakoitzaren ostean, nolabaiteko "jarraiera" gertatu zen, desagertutakoen ordezpena bete zelarik. Edozelan ere, denbora geologikoetan zehar espezieak zein bere bidetik ibili direla dirudi. Horren froga litzateke, esaterako, gaur egun batera-edo aurkitzen direla, bai oraintsu eboluzionaturiko espezie "iritsiberriak" eta bai "fosil biziak" ere, bestelakoekaz nahasian. Alabaina, arreta handiz erabili behar ditugu horrelako orokortasunak, zeren, gaur egunean gertatzen denaren antzera, mutualismoa nahikoa zabalduta egongo baitzen aspaldiko denboretan ere. Orduko denboretan ere, probabilitate osoz giltzarri espezieak egongo ziren komunitateetan; hau da, pentsatzekoa da gertaerak gertaera gutxi gorabeherako komunitate-dinamikak egongo zirela.   Lur lehorreko biomak  Orain artekoan ikusi dugunez, komunitateek ez dute espezie-elkarketa argiak osotzen, ez espazioan eta ez denboran, eta horrek zaildu egiten du, erregio geografiko desberdinetan agertzen diren komunitateak sailtzeko ahalegina. Aldaketa geografiko eta fisikoak bortitzak diren lekuetan nahikoa erraz suertatzen da komunitate-mota desberdinak ezagutzea, baina ingurune-aldaketa graduala denean, guztiz arbitrario gertatzen da horrelakoak definitzea. Azken hamarkadetan estatistika-teknika oso sofistikatuak garatu dira, anitz aldagairen lagin desberdinen arteko antzekotasun-gradua koantifikatzeko, eta, izan ere, horrelako metodoak erabili izan dira azterketa ekologiko askotan, eta bai datu biogeografikorekin ere. Baldin-eta komunitate askoren neurketa konparagarriak eskuratzen badira, horrelako teknikak erabil daitezke komunitate-taldekamenduak hierarkikoak lortzeko, halatan non, espezie- konposaketaren eta beste hainbat komunitate-ezaugarriren antzak islatuko baitira. Metodo horiek nahikoa erabili izan dira maila lokaleko komunitate- antzekotasun floristikoak eta faunistikoak aztertzeko, baina ez dira sistematikoki aplikatu mundu zabaleko komunitate-motak sailkatzeko. Hala ere, ez da horrenbesteko sofistikaziorik behar sailkapen errazak itxuratzeko. Lehen saioak hasiera bateko fitogeografoek burutu zituzten, XIX. mendeko lehen laurdenean. Gerora bioma kontzeptura ailegatu ziren, eta, ekologo eta biogeografoek ia salbuespenik gabe landarediaren fisionomian oinarrituta saikatu dituzte lehorreko komunitateak. Inplizituki onartuta sailkapen guzti horiek zera daramate, alegia, landare indibidualen forma biologikoak eta, horrenbestez, ondoriozko landarediaren arkitektura tridimentsionalak islatu egiten dutela, erregio jakin bateko klimaren eta lurzoru-motaren eragina. Horrela delarik, era koantitatibo samarrean irudikatu nahi izan dira harreman horiek, landaredi-mota klima-aldaketarekin erlazionatuz. Izan ere, antzerako klima-erregimenek egituraz eta funtzioz antzekoak diren landarediak aurkezten dituzte mundu zabaleko lurralde disjuntuetan. Antzekotasun horiek konbergentziaren ondorioa izan daitezke: presio selektiboak antzekoak direlarik, zeregin ekologiko berdintsutara moldatu dira ahaidatasunik gabeko landare-espezieak munduko lau kantoietan. Aldeak alde, biogeografoek sei landaredi-mota onartzen dituzte lehorrean: 1/ Basoak: oihan zarratuak: zuhaitzak nagusi dituen elkartea da, adaburuek geruza jarraia eratuta duena. 2/ Zuhaiztiak: oihan irekiak: zuhaitzak nagusi dituen elkartea da, baina lazoki banatuta daude, sarritan tarteetan belardiak edota bestelako oihanpe baxuak itxuratuta. 3/ Zuhaiskadiak: sastrakadiak: zuhaiskez eratutako geruza jarrai samarrak, altueraz metro batzutakoak. 4/ Belardiak: belarrak nagusi dituen elkartea da. 5/ Sastrakadiak: belardi arantzatsua: batez ere sastrakek eratutako elkartea, aleak lazoki banatuta dituena. 6/ Basamortua: landare-gaineztadura oso murritza duen elkartea, lur gehiena biluzik uzten duena. Hemen hamabi bioma onartuko ditugu, munduko zona klimatikoekin eta lurzoru- motekin nahikoa ondo egokitzen direnak, hau da, neurri batean faktore bi horien garrantzia inplizituki adierazten digute.  1/ Euri-oihan tropikala: Hauxe da lehorreko biomarik aberatsen eta emankorrena; azaleraren 6 %a estaltzen du, eta bertan espezieen 50%a aurkitzen da. Jakina, biodibertsitatearen handiak elkarrekintza biotikoen konplexutasun sinistezina dakar, dokumentaletan-eta inoiz ikusi dugunez. Euri-ohian tropikala ekuatore inguruko latitudeetan (10ºN-10ºS) agertzen da gehien bat, izenak berak dinoskunez, eta, atzera ere izenak berak dinoskunez, euri-jasak ugari izaten dira bertan (180 cm-tik urtean). Nolanahi, euria urtaroka banatuta egon ohi da gehienetan. Tenperatura uniforme samarra da urtean zehar (18ºC-tik gora), eta aldaketa txikiagoak ditu urtaroak direla-eta, gau-egun txandakaketarekin baino. Landare menperatzaileak zuhaitz handi betiberdeak dira, altueraz 30-50 m-ra adaburu-sabai zarratua eratzen dutenak. Zuhaitz horien arkitektura konbergentea da: oinean sostengura kontrahormak dauzkate, eta goranzko enbor luze artezak; adaburua da aldakorra izaten dena. Adaburu-sabai horren azpitik hainbat zuhaitz-maila desberdin egon daitezke, eta multzo horretan oso tipikoak palmorriak izaten dira. Halaber, lianak (zurezko gorakariak), epifitoak (orkideoak, garoak, eta bromeliazeoak -anana kasurako; Mundu Berrian-) eta epifiloak (goroldio, liken eta algak, geruza finetan). Oso argi gutxi barneratzen da adaburuen artetik, eta oihan-zorua landarez harrigarriro peitua izaten da, guztiz irekia. Ez dago urteko landarerik. Tenperatura altu eta hezetasun handiaren ondorioz, materia organiko hilaren deskonposaketa oso azkar gertatzen da, eta ezin da lubeltzik metatu oihanaren lurzoruan. Zuhaitz askok, hori dela-eta, sustrai-sare horizontal ikaragarriak garatu dituzte lurzoruko 20 cm-ko geruzan, elikagaiak harrapatu ahal izateko; jakina, ataza horretan laguntzeko mikorrizak estuki elkartuta agertzen dira sustrai horietan. Aurreko horiei elikagaien lixibazio azkarra gehitzen badiogu, erraz ulertuko dugu euri-oihan tropikalen paradoxa: munduko ekosistema produktiboena, lurzoru txiroenetariko baten gainean hazten da; eta, zoritxarrez, behin okuntzatu eta gero lehengoratzeko oso ahalmen eskasa du.  2/ Oihan tropikal hostogalkorra: Oihan tropikal hostogalkorra gune ekuatorialetik kanpoko (10º-30º) lurralde behe eta beroetan aurkitzen da, non euri-jasak aurreko bioman baino urtaroekiko nabarmen lotuagoak izaten baitira, bertako aldi lehorra sikuagoa eta zabalagoa izanik. Euri-oihanarekin alderatuta, adaburu-sabaia baxuagoa eta irekiagoa izaten da, eta, hori dela-eta, zoruraino argi gehiago sartzen denez, oihanpe joriagoa edukitzen du bioma honek. Ura gordetzeko, zuhaitz askok, eta bai oihanpeko anitz landarek ere, hostoak galtzen dituzte urtaro lehor luzean zehar, nahiz eta aldi horretan loraketa eta fruitu-helketa gerta daitezkeen. Landaredi nagusiari oihan euritsu-berdea esaten zaio, zeren-eta, zuhaitzetako hostoak urtaro sikuaren osteko lehen euri-txaparrada biziekin batera garatzen baitira. Mota honetako joriena montzoi-oihana da, hau da, junglea. Montzoi- oihana Asiako hegoaldean eratu da tipikoki, eta hosto oso zabalak dauzka eta oihanpe trinkoa, banbu-espezietan aberatsa. Euri-jasek urez gaineztatu egiten dituzte lurralde horiek, eta, izan ere, batzu munduko habitatik euritsuenen artekoak dira, hori urtaroka izan arren.  3/ Zuhaizti (Oihan ireki) arantzatsuak: Alde tropikal eta subtropikaletako zuhaizti arantzatsuak, zuhaitz-itxurako landareez osotuta daude batez ere, eta lurralde idorretan agertzen dira, behe- lurretan. Landare menperatzaileak zuhaitz eta zuhaiska arantzatsuak dira. Bioma honetako kontinente guztietako lurraldeetan Acaciageneroko espezieak agertzen dira, eta bai bestelako lekadunak ere (Fabaceae); halaber, landare zukutsuak ere ugari izan daitezke sarri askotan (kaktuak Mundu Berrian -Cactaceae- eta euforbiazeoak Afrikan). Gehienek hostadia galtzen dute sasoi lehor luzean zehar, baina, euri-sasoian zuhaitzek berriro garatzen dituzte hostoak, eta oihanpe belarkara ere trinko hazten da. Zuhaizti arantzatsuak oihan tropikal hostogalkorren aldamenean aurkitzen dira gehienetan. Klima gradiente batean zehar gero eta sikuagoa egiten denez, zuhaizti arantzatsuak bidea ematen dio sastrakadi arantzatsuari. Honelako bat eratzeko urteko 30 cm-ko euri-jasa behar izaten da, eta sei hilabeteko sasoi sikua egoten da, erabat euribakoa.  4/ Sabana tropikala: Bioma hau landare belarkara xerofitiko perennez osoturiko geruza ia jarrai batek definitzen du, bertan barreiatuta zuhaitz eta sastraka su-jasankorrak egonik. Sabanak normalean latitude intertropikaletako (~ 25ºN-25ºS) behe- altueretan edo ertainetan. Euriaren estazionalitatea guztiz nabarmena da, eta euri-sasoi bat edo bi egoten dira, ostetik sikate bortitzak tartekatuz. Eguraldi-patroi hori konbergentzia intertropikaleko guneko aldaketa estazionalek gidatua da: gune horretan eguzkitiko erradiaziorik bortitzena eta ipar eta hegoaldeko alizo haizeen konbergentzia gertatzen dira. Eguzkia latitude tropikalen artean mugitu ahala, konbergentzia intertropikaleko gunea ere lekuz aldatzen da, ekuatore gainetik birritan pasatuz, baina soilik behin tropikoetako latituderik altuenetatik. Hori dela-eta sabana ekuatorialek euri- sasoi bi dauzkate, eta tropikoetako mugetakoek bat, bakarra baina luzeagoa. Horrela izanik, urteko prezipitazioa 30tik 160 cm-raino alda daiteke. Hala ere, sabana gehienak ondoko hiru faktoreek eragiten dituzte biziki: urtaroko euri- jasa biziak, sasoi lehorreko suteak, eta alhaketa migratzailea edo urtarokoa. Indar dinamiko horiek konbinatuz, sabana mundu zabaleko biomarik heteregeneoetarikoa da, bai espazialki eta bai tenporalki. Sabanarik zabalenak Afrika intertropikalekoak dira, zeintzuek ugaztun larrekari handien munduko komunitaterik ugari eta dibertsoena baitute, eta bai, horrenbestez, anitz ugaztun haragijale handi ere. Modu berean, sabanan bizi diren belarjale eta haragijale apalagoen eraniztasuna ikaragarria da. Bestalde, sabanek egiteko handia bete dute giza zibilizazioen garapenean: Afrikako eta gaineratiko kontinenteetako sabanetako herri aborigeneek ungulatuen migrazioak segitu izan dituzte, elikatu eta janzteko apaxtun horietan oinarritu direlarik. Izan ere, behinolako artzain-herri horiek domestikatu egin zituzten hainbat espezie, hala nola, behia, zaldi-behorra, astoa, gamelua, eta ordutik aurrera batetik bestera mugiarazten zituzten abeltaldeak larrekari naturalekin bat, sabanako urtaroko produktibitatea ustiatu ahal izateko.  5/ Basamortua: Benetako basamortu idorrak eta semidesertuak mundu zabalean hedatuta daude, batez ere zaldi-latitudeetako (30º-40ºN eta S) klima sikuko gerrikoetan, tropiko hezeen eta bioma tenperatu mesikoen artean, altuera txiki eta ertainetan. Euri-jasak urri (sarritan 25 cm baino gutxiago) ezezik, sarritan oso aurresangaitzak dira. Basamortu beroen klimen lurrunketa-ahalmena bortitza da, eta bertako landare gehienak moldatuta egoten dira ur-galerak minimizatzeko. Lurralde erabat idorretan ez da urtetan euri-txaparradarik egoten, eta hortaz ia landarebakoak izaten dira; hori baino leku hezeagoetan guztiz barreiaturiko sastrakak agertzen dira, eta batzutan zenbait landare zukutsu (kaktu, yuka, agave). Basamortuko landareek hainbat moldapen edukitzen dituzte sikateak jasan eta euri-apurrak (aurresangaitzak, laburrak eta sarritan jasa-gisakoak) kapitalizatzeko. Euri ostetik landare belarkara efemero horiek biziki hazten dira lur biluzia jantziz eta lorez-eta apainduz; landare zukutsuak ura metatu; denek sustrai-sare korapilatsuak; hazi jarkikorrak. Animaliek ere muturreko bizimodu horretarako moldapenak dauzkate: ura janarietatik eskuratzen dute; jokabidea ere egokituta daukate: gautarrak-eta. Basamortuak ekosistema hauskorrak dira oso, nahiz-eta itxuraz beste zerbait dirudien; behin kaltetu eta gero, ehundaka urte behar izaten dira lehengoratzeko. Bestalde, gehiegizko alhaketak edota uraren gainustiraketak basamortu bihur ditzakete ekosistema mesikoak.  6/ Zuhaizti esklerofiloak: Zuhaizti esklerofiloak (txaparralak-eta) klima tenperatu epeletan agertzen dira, zeintzuetan neguko prezipitazio moderatuak eta uda luze, normalean bero, eta lehorrak egoten baitira. Zuhaizti esklerofiloak prezipitazio ertainetako lurraldeetan ere ager daiteke, baina, ur-metaketarako gaitasun gutxiko hareazko lurzorudunetan. Bioma honek mota askotako zuhaizti xerikoak batzen ditu, baina landare menperatzaileek hosto esklerofiloak dauzkate (gotor, betiberde). Zuhaizti esklerofiloak, batzutan, baso ireki altuak izan daitezke urteko 100 cm-tik gora jasoten dituztenak, Australiako hegomendebaldeko eukaliptadien antzera, edo, bestela, prezipitazio txikiagoa biltzen duten baso mediterraniarrak, kasurako artadi trinkoak ( Pinus, Juniperus, Quercus). Izatez, urteko 60 cm baino gutxiago jasaten duten lurralde horiek landaredi baxu eta arantzatsua edukitzen dute: txaparral, maki, fynbos (Hegoafrikakoa)... Suteek lantzean-behingo agerpena edukitzen dute habitat horietan, eta itxuraz zeregin garrantzitsua betetzen dute, zuhaitzen ezarmendua oztopatuz.  7/ Oihan subtropikal betiberdeak: Laurisilba edota mendi-oihan izenez ere esaten zaio bioma honi, normalean altuera ertaineko mendi subtropikaletan agertzen dena. Baso hostozabal hauek zabalera handiak bete izan dituzte Txinan eta Japonian, Hego Hemisferioan eta Estatu Batuetako hegoekialdean. Urtean zehar banatutako 150 cm jaso ahal dute, baina baso subtropikal betiberdea ezin da garatu urteko batazbesteko tenperatura 13ºC baino baxuagoa den tokietan, edo izotzaldi bortitzekoetan. Espezie meneratzaile gehienak dikotiledoneoak dira, hosto zabal, esklerofilo eta betiberdeak dituztenak, hala nola, ereinotz (laurazeoak), haritzak ( Quercus, fagazeoak) eta magnolioak, eta hegoko pagoak (Notophagus) Hego Hemisferioan. Adaburu-sabaia ez da oso geruzatuta egoten, eta oihanpeko landareak, goroldioak gehien bat, guztiz ugari izan daitezke. Mota honetako oihanetan hainbat espezietako zuhaitz tenperatu hostozabal deziduoak bizi dira, baina, klimaren gradientean tenperatura hotzago egin ahala, zuhaitz hostozabal betiberdeak hostozabal deziduoez edo koniferoez ordezten dira. Panda/banbua eta errododendroak.  8/ Baso tenperatu hostogalkorra. Mota honetako basoak ia edonon hazten dira latitude epeletan, baldin-eta ur- hornidura nahikoa bada, zuhaitz handien hazkunderako. Baso hauei baso "udanberde" hostogalkor ere esaten zaie, bertako zuhaitzek urteko ziklo oso definitua baitute: negu hotz edota elurtsua lo igarotzen dute hosto barik, eta udaberrian itzartzen dira. Baso tenperatu hostogalkorrak guztiz aldakorrak dira egituraz eta konposaketaz, bai Iparramerikako ekialdean, bai Europako mendebaldean eta bai Asiako ekialdean. Iparramerikako hegomendebalde lehorrean antzerako bioma garatu da ibai-bazterretan: erripako zuhaizti hostogalkorra. Adaburu-sabaiaren goratasuna eta dentsitatea, eta oihanpeko konposaketa eta garrantzia guztiz aldakorra da, klima lokalaren, lurzoru-motaren eta sute- maiztasunaren arabera. Oihanpeko estaldura oso handia izan daiteke, batez ere udaberrian adaburu-sabaiko hostadia garatu baini lehen. Materia organikoaren metaketa handiaren (horbelak- eta) eta lurzoruan urari eusteko gaitasunaren ondorioz, ez dira oso errekorrak izaten, eta baso-mota honek beste bioma askok baino sute-maiztasun txikiagoa du. Ipar hemisferioko leku askotan baso tenperatu hostogalkorra bestelako zuhaitz- komunitateren aldamenean agertu ohi da, dela baso tenperatu betiberdeak, dela zuhaizti esklerofiloak, dela konifero-basoak, eta hori dela-eta, fitogeografo askok asoziazio hibridoen zerrenda luzetxoak plazaratu dituzte (baso mixto betiberde-hostogalkorra). Bioma honetako klimax komunitateko zuhaitzak oso astiro hazten dira, eta baso asko oso kaltetuta daude aurreko mendeetako mozketengatik.  9/ Euri-baso epela: Euri-baso epela bioma urri baina interesgarria da, kontinenteen mendebaldeko kostaldetan zabaldua, han non prezipitazioa urteko 150 cm baino handiagoa izanik gutxienez 10 hilabetetan eroritakoa baldin bada. Urtean zeharreko tenperaturak hotzak dira batez ere, baina leibakoak, eta behe-lainoa arrunta da eta hezetasuna handia, ondorioz zuhaitz handi betiberdeak garatuz. Udako sikate laburra dela-eta ez dira zuhaitz hostogalkorrak nagusitu. Bestalde, hotzak inhibitu egiten ditu benetako landare tropikal palmorridunak, eta ez dago lianarik ere, baina epifito-dibertsitate handia egoten da (goroldio, liken, onddo epifilo eta garoak). Hotza eta hezetasuna ez dira suteetarako egoki gertatu, eta munduko arbola zaharren eta handienetarikoak bioma horretan aurkitu izan dira. Adaburu-sabaia zarratua izan ohi da, eta eihartutako makina bat arbola zutunik mantentzen da; oihanpea goroldio, liken eta garoez estalita egoten da. Deskonposaketa-tasa txikia izaten da, tenperatura baxua dela-eta. Aurreko horri zuhaitz menperatzaileen hazkunde-tasa astitsuak gehituz gero, basoaren garapenak baldintza klimatiko egonkorreko ehundaka urte behar dituela ondoriozta daiteke. Washingtoneko basoak.  10/ Belardi tenperatuak: Belardi tenperatuak basamortu eta baso tenperatuen artean kokatuta daude, bai ikuspegi geografikotik eta bai klimatikotik ere. Nahikoa zabalduta daude 30º- 60º latitudetan, baina arruntagoak dira ipar hemisferioko barne-lautadetan. Lurralde horietako klima oso estazionala da, eta tenperatura eta prezipitazioak nabariro aldatzen dira urtean zehar. Landaredia geruza bakarrean antolatuta dago, eta landare belarkarak dira nagusi. Geruza horren altuera prezipitazioaren araberakoa izan ohi da, eta horrela komunitate desberdinak izendatu dira: belardi luzetik hasi (veldt delakoa Hego Afrikan, puszta Hungarian, Estatu Batuetako belarluzekoa, pampa) eta belardi motzeraino, edo estepa, latitude hotzagoetan, eta basamortu-belardiak lurralde idor beroen aldamenean. Are eta belardi luze erlatiboki hezeetan ere, sikatea, sutea eta alhaketa bizia eragozpen galantak dira zuhaitzen ezarpenerako. Belar menperatzaileak perenneak dira eta meristemo basaldunak, hau da, hazkunde-ehunak dauzkate lurzoruan, eta beraz, defoliazioa jasan dezakete; areago, espezie hauetan alhaketak edota suteek akulatu egiten dute garapen begetatiboa. Nahiz eta espezie menperatzaile gutxi batzu gailendu, belardi tenperatuek landare- eta animalia-dibertsitate handia aterpetzen dute. Izan ere, belarrak biomasaren 90 %ra irits badaitezke ere, belardietako landare- espezie guztien laurdena izaten dira. Bestalde, lur gaineko geruzaren oparotasuna gorabehera, biomasa gehiena lur azpian metatzen da, sustrai-sistema perennean; biomasaren lur gaineko/lur azpiko erlazioa nahikoa aldatzen da prezipitazioaren arabera, eta 1:2 inguru izaten da belardi idorretan, 1:13raino iritsiz belardi belarluzeetan. Horrenbestez, lurzoruek material organikozko metaketa handiak edukitzen dituzte, eta, horrela delarik, ornogabe eta mikrobio deskonposatzaileen aberastasuna. Halaber, ugaztun batez ere karraskari askoren bizilekua dira belardiak, batzu erabat fosorialak eta bestetzu kurtsorialak; lur gaineko ekoizpen osoaren bi herenak kontsumitzen dute. Aipatu lur sakon eta emankorrak direla-eta, belardi tenperatu asko nekazaritzarako erabili izan dira. Laborantzaren edo desertifikazioaren ondorioz, behin lur-azaleraren 40 %a izan zen bioma erdiraino murriztu da.  11/ Baso boreala edo taiga: Zirrinda zabala da Iparramerika, Europa eta Asiako iparraldetik, hotz eta hezetasun egokia baitago, eta nahikoa hegoalderantz hedatzen da, altitudeak lagunduz gero, esaterako, mendikateetan zehar Mexikoko hegoalderaino iristen da baso boreala. Baso borealak normalean trinkoak dira, eta gehienetan espezie gutxi batzuez osotuak, hala nola, izeiak ( Picea,Abies) eta alertzeak (Larix). Bertako tenperatura hotzak eta lur blaiak direla-eta, deskonposaketa oso astiro doa, eta pilatu egiten dira zohikatzak eta azido humikoak. Lurzoru azidoak tenperatura hotzekin batera mugatu egiten du dibertsitatea, eta bai baldintza hain estresatzaileetan bizitzeko gai diren espezieen ekoizpena ere. Adaburu-sabaia ez da oso usua izaten, eta leku mesikoetan espezie azido-jasalezko basope trinkoa eratzen da (zuhaiskak, goroldioak eta likenak).  12/ Tundra: Bioma zuhaizbakoa da, taiga eta polo-izotzaren artean kokatua eta bai goi- mendien goiko aldeetan ere (tundra alpetarra). Ingurune-baldintza guztiz estresatzaileak dauzka, are eta taigakoak baino muturrekoagoak. Tenperaturak izozketa-puntutik behera gutxienez zazpi hilabetez mantentzen dira, prezipitazioa sarritan basamortu idorretakoa baino urriagoa izaten da, eta lurzorua baso borealetakoa baino elikagaiz-mugatuagoa. Halaber, lurzorua urez ase egoten dira lurrunketa txikia dela-eta, eta bai permafrosta egoteagatik (lurzoruko geruza izoztua eta iragazkaitza, udan metro beteko sakoneran-edo aurkitzen dena). Horrenbestez, tundrako ekoizpen primarioa, biomasa, eta biodibertsitatea ia beste inon baino baxuagoak dira. Tundra artikoa, antartikoa eta alpetarra, denak daude landaredi-estratu single batez estalita, normalean zentimetro gutxi batzutakoa. Landare nagusiak zuhaiska nano perenneak, belarkarak, goroldioak eta likenak dira. Urtean zeharreko ekoizpena oso txikia izan arren, tundrako landareek produkzio- "leherketa" edukitzen dute hazkunde-sasoian, eta tundra, orduan, bazkaleku bihurtzen da hainbat apaxtun migratzaile edota nomadarentzat, esaterako karibu ( Rangifer tarandus), musketa-idia? (Ovibos moshatus) eta Dall ardiarenzat? (Ovis dalli). Ba daude bestelakoak ere: antzarak (Branta), ptarmigan (Lagopus), luki eta lemming, eta abar. Alde ekuatorialeko goi-mendien gailurretan, zuhaitz-mugatik gora, sastrakadi tropikal alpetarra dago, tundrako landaredia baino luzeagoa izaten duena. Horrelakoak Andetako 3300 m-tik gora aurkitzen dira (paramoa), Afrikako Ekialdean eta Ginea Berrian. Basamortu idorraren kontrakoa-edo, haxe bezala tundra ere oso hauskorra da. Petrolio-ustiaketa, adibidez, oso kaltegarria suertatu zaio: behin perturbatu eta gero hainbat hamarkada behar izaten dira lehengoratzeko.   Ur-komunitateak  Itsasoko eta ur-gezetako ekologo eta biogeografoek ez dituzte ur-komunitateak lehorreko komunitateak sailkatzen diren modu berean egiten, eta hori arrazoi bategatik. Lurzoruan hazten diren landareen egituraketa ezin da ur-zutabean hiru dimentsiotan dagoen dibertsitatearekin alderatu, hau da, lehorreko habitatak bidimentsionalak dira funtsean (eta hirugarren dimentsioa landareen hazkunde bertikaletik dator nolabait), eta uretako antolakuntza guztiz desberdina da: salbuespenak aparte (alga-basoak, koral-arrezifeak, landaredi dultzikola) ez dago substratuari atxekitako eta gorantz hazten den komunitaterik, eta, bestalde, ur-bizidunak uretan eskegita egoten dira denbora gehienean, dela jitoan dela igerian. Modu berean, bizidunen ugaritasuna eta banaketa eragiten dituzten faktore fisikoak ere oso desberdinak dira lehorrekoekiko. Uraren bero espezifiko handia dela-eta, tenperatura gutxiago aldatzen da ur-inguruneetan lehorrekoetan baino, dela egunean zehar, urtean zehar zein latitudean zehar. Bestetik, uretan garrantzi handikoak dira presio-aldaketak, gazitasunarenak, eta argitasunarenak. Orobat, marea-zikloak oso munta handikoak dira kostaldeko komunitateetan. Ozeanografoek, limnologoek eta ekologoek itsasoko eta ur gezetako sistemak sailkatu dituzte, modu nahikoa arbitrarioan lehorrekoekin gertatu legez, eta horrela delarik, berez jarraia den natura kategoria diskretuetan banatu dute. Erizpide gisara, gazitasuna, sakonera, ur-mogimenduak, substratuaren izaera, eta ezaugarri fisikoak erabili dira batez ere. Horren ondorioz, multzo nagusi bi bereiztu dira, alegia, itsasoko komunitateak eta ur gezetako komunitateak. Ozeanoak ur-masa erraldoi elkarrekin komunikatuak dira, Lurraren azaleraren 70 %a estaliz, eta ur-bolumen totalaren 94 %a besarkatuz (ur gazia: 3.5 %ko gazitasuna). Ur gezetako (0.05 %ko gazitasuna baino txikiagoa) domeinuan errekak, iturriak, lakuak, eta abarrak ditugu: unitate diskretu samarrak dira (hori dela-eta ez dute ingurune "egonkorrik" eratzen), eta ur-bolumenaren 0.03 %a hartzen dute. Gaineratiko 6 %a lurpeko ura eta izotza dira.  Itsasoko komunitateak: Printzipioz bizidunak edonon bizi daitezke ozeano baitan, baina ugaritasuna eta bizimodua erabat aldatzen dira toki bakoitzeko ingurune-baldintzen arabera. Ezaugarri nagusietarikoak argia, tenperatura, presioa eta substratua izaten dira. Gaur egun erabiltzen diren erregio biogeografikoak ez ziren 1970etako urteak arte onartu, hau da, Sclater eta Wallace-ren lehorrerako proposamenak baino mende bete beranduago. Ur-tenperaturan oinarrituta dagoenez, itsas erregio biogeografikoak latitudinalki antolatuta agertzen zaizkigu, eta itxura eliptikoa dute korronte ozeanikoen eraginarengatik. Bestetik, bertikalean alde nagusi bi bereiz daitezke, eguzkitiko argiaren barneratze-muga kontuan hartuz: alde fotikoa eta alde afotikoa. Jakina, urak argia sakondu ahala gradualki zurgatzen duenez, arbitrarioa izaten da alde bi horien arteko muga, baina, ezarri egiten da han non argitasuna 1-10 %raino murriztu baita. Horrela delarik, alde fotikoaren sakonera handitu egiten da kostaldetik urrundu ahala, zeren, uretan eskegitako kiziak direla-eta kostaldean argia nekez barneratzen baita 30 m baino gehiago, eta, ostera itsaso zabalean 100 m baino sakonagoraino irits daiteke. Kontu horren esangura biologikoa, zer esanik ez, argiaren izaera limitatzailetik datorkigu: fotosintesia, hau da, ekoizpen primarioa soil-soilik alde fotikoan burutzen da, eta hortik beherako bizidunak alde fotikotik jausitakoaz elikatuko dira, salbu- eta oraintsu idorotako tximinietako komunitate autonomoak, bakterio kimiosintetikoetan oinarritutakoak. Sakonera aintzat hartuz, beste sailkapen bat erabiltzen da ere. Komunitaterik azalena marearteko zonakoa da. Hortik beherantz zona sublitorala edo neritikoa (200 m-ko sakoneraraino plataforma kontinentalean), zona batiala (ezpondan behera 2000 m-raino) eta zona abisala (itsasoko zatirik gehiena; oso egonkorra da: ilunpean beti, 4ºC, presio itzela...). Bizidunei gagozkielarik, sarritan bentiko (substratuarekin asoziaturik) edo pelagiko (ur-zutabekoak) direla esaten da. Bizidun bentikoak epifaunal edo infaunal gisa sailka daitezke, substratuan ehortzita ala substratu gainean bizi direnaren arabera; askotan sesilak dira, hau da, substratuari itsatsita agertzen dira. Bestalde, organismo pelagikoak normalean multzo bitan banatzen dira, alegia, planktonikoak (flotatzaile eta mikroskopikoak ohi dira; fitoplanktona eta zooplanktona; krustazeo nimiñoak, eta ornogabe askoren eta arrainen larbak) eta nektonikoak (igerilari aktiboak izaten dira, normalean goi-mailetakoak piramide trofikoan: arrainak, txipiroiak, izurde-baleak).  Ur gezetako komunitateak: Ur-bolumen diskretuak dira, normalean kategoria bitan sailkatuak, komunitate lotikoak, hau da, dabilen ura duten habitatekoak (iturburu, erreka, latsa, ibaiak), eta komunitate lentikoak, ur geldia duten habitatetakoak (aintzira, putzu). Ur lotikoak, era berean, multzo bitan banatzen dira: ur lotiko biziak (uraren abiadura nahikoa da ura ondo oxigenatuta hondoa jalkinik gabe mantentzeko; bizidunak korrontean igerian edo arroken gainean aurkitzen dira) eta ur lotiko bareak (ur sakonagoak, abiadura txikiagokoak, eta gutxi oxigenaturiko hondo istildunak; bizidun igerilariak eta bai industaileak). Ekoizpen primario gutxikoak. Ur lentikoen sailkapenak itsasoarena gogorarazten digu, bestelako terminoak edota esangurak baditu ere. Zona litorala, alde azala da, argia sakoneraraino iristen dena, eta sustraituriko landaredia eduki dezakeena. Ur bazterretik urrunduz, zona limnetikoa (non fotosintesia egiteko beste argitasun baitago) eta zona sakona (fotosintesibako aldea) bereizten dira. Bestalde, latitude tenperatuetako lakuak sarritan eutrofiko (laku azal, emankor eta sasoiko ur- korronte bertikaldunak) eta oligotrofiko (sakonak). Ba daude osterantzeko komunitateak ur gezetan. Zingirak ( swamps, marls) eta padurak (marshes, moors) oso komunitate tipikoak dira, lurzoru mineraletan eratu ohi direnak, eta elkarretik bereizteko erizpide gisa, hurrenez hurren landaredi batez ere zuhaizkara edo batez ere belarkara duten erabiltzen da. Askosaz arraroagoak dira laku hipergaziak, haitzuloak, eta urberoak. Ur geza itsasokoarekin nahasten deneko gunetan bestelako komunitateak eratu dira: estuarioak, padura gaziak eta mangladiak. Oso estresatzaileak direnez, espezie-kopuru txikia moldatu da ingurune horietara, baina, bertan elikagai- kantitate handiak biltzen direnez, biomasa eta dentsitate handikoak izaten dira.   Bioma eta komunitate arteko alderaketa  Honaino aipatu eta deskribatu ditugun biomak eta euren banaketak, lurralde jakin bati legokiokeen klimax komunitatearenak izan dira, batez ere bertako kliman oinarrituta. Alabaina, leku askotan arazo latzak edukiko genituzke dagokion biomaren ezaugarri karakteristikoak behatu ahal izateko, eta, areago, itxaronbako landaredi-motak aurkituko genituzke. Batzutan, hori, disturbantzia naturalen osteko jarraiera sekundarioaren ondorioz izan daiteke, baina sarritan giza iharduerak ekarritako jatorrizko landarediaren deuseztapenagatik izaten da, paisaia erabat eraldatuta agertuz (kasurako, Iparramerikako belardi biomaren 95 %a laborantza-lurra da gaur egun). Enblematikoa da, alde horretatik, euri-oihanaren atzerakada, eta bai berorren abiada zoroa ere, eta baita ondorioz sortu diren komunitate suzesionalak, biodibertsitate oso murritzekoak eta txikiagotutako balio ekonomikokoak. Bestalde, zenbait gunetan mapa orokorrek adierazitakoaz landara bestelako komunitateak agertzen dira, topografia edota lurzoruaren aldaketak direla-eta; jakina, horrelako gune atipikoek lurralde jakin horren aberastasuna emendatuko dute (eskala txikian, komunitate erriparioen antzekoa). Bestalde, oso interesgarri gerta dakiguke bioma desberdinen ezaugarri esanguratsuen arteko konparazioa egitea. Kasurako, ekoizpen primario garbia, eguzkitiko argia zein proportziotan landare-ehun bihurtzen den dinoskun parametroa da, eta azalera-unitateko ekoitzitako masa adierazten du (g m -2u-1). Oinarrizko datua da, beraxe baita biomasa eta dibertsitatea mantentzeko dagoen energia erabilgarria. Bestelako faktoreetan ere (prezipitazioa, tenperatura...) aldatzen direla, mundu zabaleko biomek EPG desberdinak edukiko dituzte, eta, horrenbestez, aldaketa handiak aurkituko dira biomasari eta biodibertsitateari dagozkienez biomarik bioma: euri-oihana... Edozelan ere, eta lehorrean ekoizpena eta biomasa batera joaten badira ere, uretako komunitateetan ekoizpen handia ez da biomasa handiarekin batera joaten: fitoplanktonak burutzen du ekoizpenaren 90 % inguru, oso biomasa txikia edukirik baina berriztapen-tasa handiduna. Azalera-unitateko barik biomak era globalean alderatuko bagenitu, ekoizpenak latitudearen ondorioak erakusten dituela ikusiko genuke. Lehorrean prezipitazio eta tenperaturaren araberakoa dela ematen du, eta handiagoa da lurralde tropikal eta subtropikaletan, poloetarantz urrituz doala. Itsasoetan disolbaturiko elikagaiak (P, N) dira limitatzaile, eta hortaz, ekoizpena ibai nagusien eta, batez ere, azaleramenduen arabera banatzen da. Denetara berba eginez, ekoizpen primarioa txikiagoa da ozeanoetan, non 27 %a produzitzen baita, azaleraren hiru laurdenak besarkatu arren; hau da, euri- oihanaren ekoizpena, baina berorrek 4 %a estaltzen duelarik. Bestalde, komunitate zeharo emankorrak (arrezifea, kasurako) maila globalean ez dira esanguratsuak, azalera minimoa betetzen baitute. Bestalde, zuhaitzaren garrantzia aipa dezakegu: ekoizpen globalaren 48 %a zuhaitz-biomek, azaleraren 11 %an. Zernahi gisaz, orain arteko guztia erabat orokorra izateaz gainera, lipar bat da denboraren isurian, izan ere, Lurreko biomen banaketa eta ekoizpen-profila zeharo aldatu da aro geologikoetan zehar. Jakina, orain 180 milioi urte Pangaea zartatu zenetik hona, kontinenteen jitoak aldaketa erabatekoak ekarri ditu bai tenperaturan, bai prezipitazioan, bai haize-patroietan zein ozeanoko korronteetan. Kontinenteen kokapena ere aldatuz joan da, une geologiko desberdinetako latitudea eta eguzkitiko erradiazioa bestelakotuz. Ingurune- baldintzen aldaketa drastiko horiek bioma-aldaketa ia etengabea ondorioztatu du, eta bai, batzutan, behinola munta handikoak izandako biomen suntsipena ere. Oso urrunera joan barik, pentsatu noraino desberdina izan zitekeen gure ingurua bera glaziazioetan, orain 18.000 urte.
