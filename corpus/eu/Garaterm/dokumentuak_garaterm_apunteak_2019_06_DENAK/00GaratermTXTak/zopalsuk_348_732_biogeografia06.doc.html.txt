







6/ LUR ALDAKORRA

Mundu mudaezin batean bizi garela luzaro uste izan bada ere, eta horrenbestez-
edo, paradigma zientifikoak pentsakera fixistan sustraitu diren arren, ba
dakigu biziaren historian zehar kontinenteak higitu direna, ozeanoak zabaldu
eta estutu egin direna, mendiak eta irlak sortu direna, eta izotzak ere dantzan
ibili direna. Orobat, klimak ere gorabehera handiak eduki ditu denboraren
joanean. Ekuatore eta poloen kokapenak ez dira mugitu, baina bai beste hainbat
elementu, eta egun tropikal edo polar direnak, ez dira beti horrelakoxeak
suertatu. Ikus dezagun, bada, aldaketa nagusiak zeintzu izan diren.


Denbora geologikoaren eskala

Hemendik aurrera autura ekarriko ditugun kontuetarako guztiz garrantzitsua
izango da Lurraren historiaren denbora-eskala naturaltasun osoz erabiltzea.
Hasiera bateko geologoek zutabe estratigrafikoaren geruza bakoitzak fosil-
elkarte berezia zeukala behatu zuten; fosil-elkarte horiek oso baliagarri
suertatu dira urruneko arroka-geruzen adinak korrelazionatzeko. Korrelazio
horiek egiteko orduan, banaketa zabaleko fosilak izan dira erabilgarrienak,
batez ere itsasoan korronteek ia edonoraino zabaldutako fosilak; fosil
gidatzaileak deritze horrelakoei. Adibideak: foraminifero kalkareoak eta
erradiolario silizeoak era zenozoikoan, graptoliteak ordobiziko eta silurikoan,
ammoniteak mesozoikoan. Lehorrean karboniferoko landare baskularrak.
Mundu zabalean barrena aurkitutako fosilen arteko korrelazioek soilik estima
erlatiboak ondorioztatu zituzten, izan ere, zientzilari goiztiarrek ez zuten
ezagutza espezifikorik arroken benetako adinaz. Kasurako, Alfred Russel
Wallace-k 400 milioi urteko adin absolutua esleitu zion Lurrari. Substantzia
erradiaktiboen erabilerak, esan gabe doa, datazioen zehaztasunean aurrerakada
galanta ekarri zuen. Elementu erradioaktiboak ezegonkorrak dira, eta tarteko
urrats ezegonkorren bitartez desintegratu egiten dira egoera egonkorretaraino.
Desintegrazio-tasa ingurune-faktoreekiko independentea da, eta koantifikatu
egin daiteke, erdi-bizitza gisara adieraziz: material erradioaktiboaren erdia
elementu egonkor bihurtzeko beharrezko denbora, alegia. Hortaz, azken produktu
egonkorraren eta elementu erradioaktiboaren arteko proportzioa neurtuz zehaz
daiteke lagin baten adina, muga batzuren artean, zer esanik ez. Horrela, uranio
eta torioaren isotopo erradioaktiboak erabiliz (beruna dute azken produktu
egonkor), zientzilariek 4600 milioi urteraino atzeratu dute Lurraren adinaren
estima. Ezaguturiko fosilik zaharrenak orain 3500 milioi urtekoak direla
zenbatetsi da.
Hainbat metodo erradioaktibo daude: potasio-argon delakoa, errubidio-
estrontzio, edota, oraintsuko datazioetarako, karbono erradioaktiboarena.
Karbono 14a karbono 12raino desintegratzen da arin samar (erdi-bizitza 5730 +-
30 urte); 50.000 urte eta gero karbono hain da karbono gutxi geratu dena, ezen
ezin baita fidagarriro detektatu, eta horrenbestez, metodo hori kuaternariorako
bakarrik erabiltzen da.
Horiez gain, bestelako bideak segitu dira iraganeko kontuak datatu ahal
izateko. Esaterako, zuhaitzen hazkunde-eraztunak: latitude tenperatuetan
enborreko eraztun bakoitza urtebeteko hazkundeari dagokio, eta karbonoz
egindako datazioak kalibratzeko erabili izan dira, azken 10.000 urteetarako.
Halaber, zenbait erupzio zaharretako errautsak ere mugarri gisa erabili dira
(Mazama sumendia, orain
?urte).
Metodo horiek guztiez baliatuz estimatu da azkeneko 600 milioi urtetan barrena
gertaturiko jazokune geologiko eta ebolutibo nagusiak noiz izan diren. Hau da,
eon fanerozoikoan zer gertatu den. Gogoratu denbora geologikoaren eskala
hierarkikoa dela, eta eon, era, periodo, epoka eta aro (= age) (aldi?). Jakina,
antzinako jazokuneak datatzeko zailtasun handiak daude, eta ondorioz oso
eztabaidagarriak dira aurkeztu ohi diren taula geokronologikoak; nolanahi,
eztabaida horiek gure esparrutik guztiz kanpo daude, eta ez diegu jaramonik
egingo hemengo honetan.


Kontinenteen jitoaren teoria

Biogeografiaren alorrean ez dago ekarpenik kontinenteen jitoaren hipotesiak
baino eragin handiagorik eduki duenik. Izatez, ideia oso espekulatibo batetik
abiatuta garatu zen gutxi gorabehera 1900.enetik aurrera, eta ez zen 60etararte
ondo ezarri. Erraz adierazita, delako hipotesi horrek kontinenteak eta
kontinente-puskak lurrazalpeko mantu bigun eta likatsuan barrena lekuz aldatu
direla dinosku. Hau da, lurrazala ez dago kontinente eta ozeano finkoez
osotuta, plaka mugikorrez baino.
Lurrazalaren mugimenduen aldeko frogak konklusiboak dira, eztabaidezinak, eta
hamarkada gutxi batzuren buruan guztiz errespetagarri bilakatu dira, eta
hasierako errefusak guztiz ahaztuta daude. Areago, egun kontinenteen jitoa
baino teoria zabalagoa dugu eskutartean, hots, plaka-tektonika, kontinenteen
jatorri, joan-etorri eta deuseztapena azaltzen diguna. Alabaina, bien bitartean
hainbat eta hainbat biogeografok, hala nola Candolle, Lyell, Darwin, Wallace
edota Simpson, kontinente eta itsasoen finkotasuna defendatu dute. Lyell,
Cuvier eta bestelakoek aspaldian erakutsi zuten itsasoak eta lurrak fluktuazio
bertikalak jasan dituztela, oso "gorabeheratsuak" izan direla, denbora
geologikoan zehar. Baina, lur-masa handiak lekuz aldatu, elkarregaz talka egin
edota elkarrengandik aldendu egin zitezkeela ez da onargarri suertatu.
Ideia horren aitzindarien bila aritu izanez gero, izen desberdinak aurki
daitezke gaiaren inguruko bibliografian. Ideiaren aita modura Sir Francis Bacon
(1620) aipatu izan da, baina ez zen sujet horretaz mintzatu. Lyell-ek behatu
egin zuen Europan aurkitutako fosilek inoiz bertako klima tropikala izan zela
iradokitzen zutela, baina, klima-aldaketa globalez azaltzen ahalegindu zen.
Aldaketa horiek lurrazalaren gorakada eta beherakadek sorteraziak ziratekeen
haren eritzian. Lyell-en aburuz, goratutako lur-masak ekuatore inguruan
kontzentratzean, beroketa orokorra gertatuko zen; beste batzutan, ostera, lur-
masak poloetatik gertu kontzentratu eta klima hotzitu egingo ziren. Hipotesi
horrek ez zuen inolako arreta biztu alorrean, eta Lyell-ek berak ere ez zuen
larregi zabaldu eta defendatu. Nolanahi, lurrazalaren nolabaiteko jitoa behar
zen ziklo horiek horrela azaldu ahal izateko; kontura gaitezen, jitoa egon
arren, kontinenteek ez dutela elkarrekiko kokapena edota itxura orokorra
aldatzen, baizik-eta elkar hartuta higitzen.
Bestalde, Antonio Snider-Pelligrini (1858) izan ei da Ozeano Atlantikoko
kontrako alde bietako kontinenteen ingeradak elkarren osagarri direla frogatu
duena, eta bai behinola superkontinente bakarra eratu eta gerora zartatu zirela
argudiatu duena ere. Edozelan izanik ere, XIX. mendean eta XX.ekoaren hasieran
ez dago kontinenteen arteko iraganeko harremanei buruzko ideia argirik. Haatik,
F.B. Taylor-ek (1908, 1910) kontinente mugikorrak dituen eredua aurkeztu zuen:
mugitzen ari direla, kontinenteek lurrazaleko materialak deformatu eta
mendikateak eta irlak eratuko zituzten aurre-aldean, eta atzetik ozeanoak
zabaldu. Taylor-ek ez zituen kontinenteen mugimenduak zuzen atzeman, baina,
ideia berriztailea ekarri zuen plazara, lurrazalaren eragina eta kontinenteen
higidurak elkarregaz erlazionatu baitzituen.

Wegener-en hipotesia:
Alfred L. Wegener (1880-1930) meteorologo germaniarra izan zen kontinenteen
jitoaren hipotesia asmatu eta bultzarazi zuena, hastapenetan froga gutxirekin
baina egun ezagun diren hainbat kontu aurreratu zituelarik. Kontinenteen
lekuzaldaketaren oinarrizko ideiak 1910ean garatu zituen, Ozeano Atlantikoko
kontrako aldeetako kosta-lerroen arteko kongruentzia mundu-mapa batean
aztertzean. Lan-hipotesi hori eta euskarri-frogak 1912an argitaratu zituen
lehenago, eta 1915ekoa da liburu klasikoa:
Die Entstehung der Kontinente und Ozeane(Kontinente eta ozeanoen jatorria).
Kontinenteen mugimendu horizontalen hipotesian, Wegener-ek kontinente guztiak
hartu zituen aintzat, eta hainbat disziplinatako frogak sintetizatu zituen:
geologia, geofisika, paleoklimatologia, paleontologia, biogeografia.
Hipotesiaren atributurik aipagarriena, horrenbeste alorretako fenomeno deslaiak
lehen aldiz integratzea izan zen. Kontinenteen ingeraden elkar-osagarritasuna
ezezik, Wegener-ek lurrazalak jasandako gorabehera eztabaidezinak erabili
zituen bere argudiaketan: lur-masa itzelak bertikalean mugi badaitezke, zer
dela-eta ez onartu mugimendu horizontala? Zerk oztopatuko luke mugimendu hori?
Bestelako datuak ere profitatu zituen: mendikateen eta arroka-estratuen
lerrokadura Ozeano Atlantikoko kontrako alde bietan; Lyell-ek bezala-edo,
Iparramerika eta Europako ikatz-meatzek inoiz latitude tropikaletan egondakoak
izatea adierazten zuten; modu berean, Afrika eta Hegoamerika subtropikaleko
depositu glazialek, inoiz polotik hurbil egon direla esaten digute; patroi
biogeogrefiko anomaloak -martsupialioak bai Australian eta bai Hegoamerikan-
jitoak errazki azalduko zituzkeenak.
Ideia berriztaileekin zientzi alorrean sarritan gertatu izan den legez,
Wegener-en ekarpena batzuk enoratu egin zuten, eta bestetzuk barregarritzat jo.
Hasiera batean, geologo eta biogeografo oso gutxik onartu zuten kontinenteen
jitoarena, eta gutxi horiek hego hemisferiokoak izan ziren gehien bat.
Bigarren edizioak (1920) interes gehiago biztu zuen, batez ere puntako
geologoek kritika negatiboa egin ziotenean. Hipotesia ez zen hirugarren
ediziorarte zabaldu (1922), huraxe bost hizkuntzatara itzuli baitzen
(ingelesezkoa, 1924). Nolanahi, laugarren edizio osotua (1929) da kanoniko
bihurtu dena; ondoko konklusioak azpimarra ditzakegu:
1/ Arroka kontinentalak (sial delakoa) eta ozeanoko zolukoak (sima delakoa)
erabat desberdin dira elkarrekiko: lehenengoak gutxiago dentso dira, lodiagoak,
eta gutxiago magnetizatuta daude, bigarrenak baino, berauek basaltikoak
direlarik. Bloke sialikoak, hau da, kontinenteak, arinagoak dira eta flotatu
egiten dute likatsu eta fluitua den mantu gainean.
2/ Lurreko lur-masa nagusiak superkontinente bakarrean elkartuta egon ziren
behinola, Pangaea eratuz. Superkontinentea puskatu egin zen, eta itxuratutako
plaka kontinental berriak elkarretik aldendu ziren, mantuan flotatuz.
Pangaearen zartadura mesozoikoan abiatu zen, baina, kasurako, Iparramerika eta
Europa elkarri lotuta mantendu ziren tertziario berantiar arte edo, are ere,
kuaternario arte.
3/ Superkontinentearen zartadura rift modura abiatu zen, eta apurka-apurka
zabaldu zen ozeanoan, itxuraz kontinenteen plaka-ertzetan materiala metatuz.
Ozeano erdiko gandorrek, aurrez aurreko kontinenteak behinola non gardainatzen
ziren erakusten digute, eta ozeano-fosak bloke kontinentalak mugitzean eratuko
ziren. Lurrikara nagusien zentruak eta bolkanismo aktiboaren lurraldeak bloke
horien mugimenduekin erlazionatuta daude.
4/ Bloke kontinentalek hasierako ingeradak gorde dituzte hein handi batean,
salbu-eta orogenia-lurraldeetan, eta, horrela izanik, inoiz elkartuta egon
direneko modua atzeman daiteke, egungo ertzak alderatuz. Hori egitean,
osterantzeko antzekotasunek ere (estratigrafikoek, fosilek, paleoklimatikoek)
bloke horiek inoiz batuta egon direla frogatzen dute; areago, patroi horiek
guztiak inkonsistenteak dira, kontinente eta ozeano finkoak asumitzen dituen
edozein azalpenekin.
5/ Lur-masa batzuren higidura-tasak urteko 0.3 m-tik 36 m-rainokoak dira;
azkarrena Groenlandia izan da, Europatik orain 50.000-100.000 urte bereiztu
zelarik.
6/ Blokeen mugimenduaren kausa primarioa beroketa erradioaktiboa izan daiteke,
baina, seguruenez, tartean ba daude bestelako indarrak ere. Prozesu kausalak
edozeintzu izanik ere, gradualak dira eta ez katastrofikoak.

Kontinenteen jitoaren kontrakotasun goiztiarra:
Wegener-en ideiak benetan profetiko suertatu ziren, eta, izatez, kontinenteen
jitoaren eta plaka-tektonikaren oinarriak dira. Alabaina, luzaroan onartu barik
aurkitu dira, berrogeita hamar urtez gutxi gorabehera. Zer dela-eta
horrenbesteko errefusa? Debate horren historia, inolako zalantzarik gabe,
iraultza zientifikoen izaerari buruzko irakasgai polita dugu. Arestian aipatu
bezala, kritika-txaparrada liburuaren itzulpenekin batera hasi zen, geologo eta
biogeografo gehienentzat ulergarri bihurtutakoan. Zenbaitzuren kontrakotasuna,
besteak beste, ideia berrien ereilea meteorologoa izateagatik sortu zen, hau
da, geologiaren
establishmentetik kanpoko batek proposatutako hipotesia izateagatik.
Jakina, aurreko hori baino argudio objektibo eta defendagarriagoak ere erabili
izan ziren eztabaida horretan. Paradigma berri eta hain emankor suertatu den
horren aurka egiteko, lau ildo jarraitu ziren:
1/ Iraultza zientifikoen prozedura ohizkoan legez, paradigma zaharraren
kontrako hipotesi berriak ez dira onartzen, harik-eta froga guztiek eredu
berria zaharra baino partsimoniosoagoa dela argi erakutsi arte. Orduko
biogeografia eta paleontologiaren aktitudea Alexander du Toit-ek adierazi zuen
garbi: "Froga geologikoekia erabaterabaki behar dute hipotesi horren
probabilitatea" (1927, 118. or.). Zer esanik ez, Wegener-en hipotesiak hainbat
asumitze zeuzkan, orduko geologiak substantziatu ezin zituenak. Ildo horretan,
konkretuki paleontologoak ez ziren komentzitu, patroi biogeografikoak eta
fosil-erregistroak azaltzeko kontinenteen jitoaren ondadeaz. Kasurako, Simpson-
ek, 1943an argitaratutako idazlan garrantzitsu batean, ugaztunen oraingo eta
iraganeko banaketa interpretatu zuen: ez zegoen kontinenteen jitora jo beharrik
horretarako; nahikoa zen itsas mailaren gorabeherekin edota zenbait lur-
zubirekin jokatzea, datu paleontologikoak era koherente batean tajutu ahal
izateko. Hau da, Wegener-en hipotesia sotil eta txalogarria izan arren, anbiguo
samarra suertatzen zen, eta beraz, ez zen paradigma zaharra ordezteko gai.
2/ Wegener-en hipotesian ba zeuden akatsak zenbait alorretan. Kontu horiek
arteztu beharrekoak ziren. Goratxoago aipatu dugun du Toit-ek berak ere
(Wegener-en hipotesiaren aldekoen artean nabarmenena) onartu egin zuen,
hankasartze begi-bistakoak zituela: arras sinistezina zen, plakak urteko 36 m-
ko abiadaz mugitzea. Jakina, askoz onargarriago suertatuko zen urteko 2-12 cm-
ko abiadura, egungo estimek dinoskutena, baina, orduko ustean Lurra askoz
gazteagoa zen, batetik, eta, bestalde, neurketa-metodoak gordinagoak ziren.
3/ Akatsez landara, hutsuneak ere ba zeuden. Hainbat disziplinetako datuak
bildu behar ziren, hipotesia testatu aldera.
4/ Azkenerako utzi arren, puntu honetan aipatuko dugu Wegener-en hipotesiaren
alderik ahulena: kontinenteak mugiarazteko mekanismo txalogarririk eza. Zelan
joanarazi arrokazko plaka zurrun eskergak, zein edo zeintzu indarrek abiarazi
eta bultzatuko du(te)? Wegener-ek ez zeukan horretarako erantzunik, jakitun
zegoen horretan, eta hiru indar mugiarazle potentzialen gainean eztabaidatu
zuententuz. Metereologo eta astronomoa izanik, ez da harritzekoa horietariko bi
zeru-fenomenoetan bilatzea: lurrazaleko indar zentrifugoen efektua; lurraren,
hilargiaren eta eguzkiaren grabitazio-eremuen eragin bateratua. Wegener-ek
eztabaidaturiko hirugarren indarra, hots, lurrazalaren azpiko arroka urtuen
konbekzio-korrontea, egungo plaka-tektonikaren eredurako onartu den berbera da.
Jakina, Wegener-ek guztiz espekulatibotzat hartu zuen mekanismo kausalen bere
argudiaketa osoa, "haurtzaroan" baitzegoen kontu oso-osoa.
Liburuaren laugarren berrikusketa burutu ondoren, Wegener Groenlandiara joan
zen, lurralde horretako ustezko abiadura azkarra egiaztatzera, baina, bertan
hil zen, elur-ekaitz batean.

Kontinenteen jitoaren frogak:
Bost hamarkadatako ataza izan da Wegener-en hipotesiaren aldeko froga
komentzigarriak plazaratzea, ihardun horretan geologo, paleontologo eta
biogeografoak taldeka aritu izan direlarik. Snider-Pellegrini-ren behaketa
goiztiarrak (1858) ez ziren onartu, eta Wegener-i kontinenteak Pangaean
elkarrekin gardainatzeko hartutako "lizentziak" leporatu zizkioten kontrakoek.
Berreraiketa "ona" askoz beranduago arte ez da lortu: S.W. Carey geologo
australiarrak 1958an osotu zuen, baina geroago mapagintzarako konputagailu-
teknikak eta analisi estatistikoak garatu arte ez zuen onarpen zabalik
eskuratu. Kontinenteen ingerada barik, plataforma kontinentalaren ertzak askoz
emankorragoak izan dira.
Bestelako datuak ere metatuz joan dira, kontinenteen jitoari euskarri sendoa
opatsiz. Frogak alor desberdinetakoak dira:
1/ Froga estratigrafikoak: eskeman.
2/ Froga paleoklimatikoak: eskeman.
3/ Froga paleontologikoak: eskeman.
4/ Froga itsas geologiakoak:
Bigarren Gerla Handiaren ostetik, hasierako eztabaidetan parte hartu ez zuen
zientzilari-belaunaldi berriak hainbat aurkikunde burutu zituen ozeano
sakonetan. (Oihartzun-zundaketek ozeano-hondoen argazkia eman ziguten: 4000-
6000 m-ko sakonerako lautada abisalak).
Garrantzi bereziko aurkikundeen artean, altueraz 3000-4000 m-rainoko itsaspeko
sumendi tontor-laudunak daude, guyot izenaz bataiatu zirenak; lehenagotik
deskribatuta zeuden itsaspeko sumendi tontor-zorrotzak, "itsasmendi" zeritzonak
(
seamounts). Ustez, guyot horiek sumendi-irlak izandakoak ziren, gerora uhinen
ekintzak kamustutakoak, eta azkenik azaletik behera hondoratutakoak. Bigarren
Gerla Handian idorotako Guyot horiek arruntak dira Ozeano Pazifikoko
iparraldean eta mendebaldean, eta oso munta handia eduki dute kontinenteen
jitoaren ereduen garapenean.
Gerla ostean, armadek dirutza galantak sartu zituzten itsasoko explorazioan,
eta aurkikunde garrantzitsuak bata bestearen ondotik etorri ziren sakoneko
leherketak, pistoiak etab erabiliz. Teknika berriei esker, geologoek oraintsuko
jalkinen azpiko ozeano-zola basaltoz osotua dela ikasi dute, eta bai basamentu
hori gaztea dela, gehienez jurasikokoa dela, orain 150 milioi urtekoa. Hau da,
ozeanoak kontinenteak baino dezente gazteagoak dira, zeintzuon oinarri
zaharrak, kraton edota ezkutu prekanbriar izenekoak, orain 1000 milioi urtekoak
izan baitaitezke.
Horiez aparte, 50etan, ozeanoak erdibituz dagoen itsaspeko mendikateak sistema
global baten segmentuak direla ezagutu zen; gandor ozeanikoek denetara 65.000
km luze dute. Ozeano erdiko gandorrek rift bat edukitzen dute ardatzean, eta
lurrikara arin eta ugariko guneekin elkartuta egoten dira. Tresna berriek
tenperatura gorak neurtu dituzte rift horietan, iradokiz-edo mantuko material
goria bertan urtzen dela. Horiek guztiak tarteko, zientzilariak ozeano erdiko
gandorrak ozeanoak zabaltzen ari direneko guneak direla pentsatzen hasiak dira,
eta hondale hedakorraren (
seafloor spreading) kontzeptua plazaratu dute.
Bestalde, fosa ozeanikoak hain sakonak dira, 50eko hamarkada arteko eurei
buruzko datu guztiak zundaketa bidez lortu zirela. Ozeano erdiko gandorretatik
asago, fosa ozeanikoak V-itxurako eta sakoneraz 10 km-rainoko osinak dira.
Errefrakzio seismikozko teknikak erabiliz, itsas geologoek lurrazala fosetan
mehe-mehea dela aurkitu dute, eta bai grabitatea beste inon baino baxuagoa (=
txikiagoa) dela ere. Geologoek postulatu egin dute, fosetan lurrazala barruratu
eta materiala mantuan inkorporatzen dela.
Ozeano Pazifiko inguruan bolkanismo eta lurrikara-agerpen handiko gerrikoa
dago, Suzko Eraztun ospetsua. Proposatu egin zen, ezen fosetan gertaturiko
lurrazaleko materialen subdukzioa -beheranzko mugimendua- zela jazokune
geologiko bortitz horien kausa zuzena. Hugo Beniofff (1954) izan zen lehena
hipotesi horri buruzko lehen froga komentzigarriak luzatu zituena: mapetan
lurrikara-epizentruen kokapen eta sakonera fosen inguruetan adieraziz,
fosetatik hurbileneko epizentruak oso azalak direla ikusi zuen, eta urrundu
ahala sakonagotuz doazela. Gune horiei Benioff gune esaten zaie.

Paleomagnetismoa eta mekanismoaren emergentzia:
Paleomagnetismoari buruzko azterketek hondalearen hedaketaren aldeko froga
osagarriak ekarri zituzten. Paleomagnetismoak mineralen eraketa garaiko kristal
magnetizatuen orientazioa aztertzen du, hau da, urtutako arrokak solidifikatu
zirenekoa. Arroketako burdina eta titanio oxidoak magnetizatu egiten dira
solidifikatzean, eta fenomeno hori egitura kristalinoan islatuta geratzen da,
arrokan "izoztuta", solidifikazioa gertatu zeneko eremu magnetikoaren direkzio
eta deklinazioan orientatuta, iparrorratz fosil baten antzera. Goi-
tenperaturetako magnetizazio hori, magnetismo erremanente deritzona, oso
egonkorra izaten da, baldin-eta ez bada atzera ere tenperatura guztiz
altuetaraino (Curie puntua) berotzen. Horrenbestez, labetako magnetismo
erremanentearen direkzioa eta deklinazioa aztertuz, posiblea da lur-masa jakin
baten polo magnetikoekiko harremana zehaztea arroka eratu zen sasoian, eta,
horrela izanik, triangulazioz eta konputagailu-teknikez berreraiki egin daiteke
orduko lur-masen bata bestearekiko kokapen erlatiboa.
Izan ere, 50en hasieran P.M.S. Blackett fisikari britaniarrak magnetometro
supersentibera berria asmatu zuen, historia geologikoan zeharreko kontinenteen
orientazioa determinatzeko erabili dena. Lehenago eta behin (1954), Irla
Britaniarrek triasikotik hona erloju-orratzen zentzuan 34º-ko bira egin dutela
zehaztu zen. Handik lasterrera (1954-7), Europa eta Iparramerika behinola
elkartuta egon zirela frogatu zen. Mundu zabalean burututako osteko azterketek,
kontinenteen mugimenduen beharra egiaztatu dute, patroi paleomagnetikoak azaldu
aldera.
Bestalde, Bernard Bruhnes-ek (1906) Frantzia erdiko labetan alderantzizkotasun
magnetiko delakoa aurkitu zuen, alegia, egungo laben magnetizazio-norabidearen
alderantzizkoa behatu zuen zenbait laba zaharretan. Holako alderantzizko
patroiek Lurreko eremu magnetikoen iraulketak islatzen dituzte, zeintzuak 10
4- 106urteko tarteka gertatu baitira. Harrezkero, hainbat ikerlarik aurkitu
dituzte iraulketa magnetiko horien frogak. Izan ere, ozeanoko zoluan basalto
normalki eta alderantziz magnetizatuaren txandakako patroia beha daiteke,
luzera handiko zirrinda magnetiko gisara itxuratuta.
Itsas geologoak izan ziren lehenak, zirrinda magnetikoen eta kontinenteen
jitoaren hipotesiaren arteko zerikusiaz jabetu zirenak. Ondoko ezaugarriok
1963an plazaratu ziren (Vine & Matthews):
1/ Ozeano erdiko gandorretako arroka basaltikoek eremu magnetikoaren ezaugarri
normalak dituzte, gaur egunekoak.
2/ Gandorraren kontrako aldeetako txandakako zirrinda magnetikoen zabalerak,
nahikotxo simetrikoak dira sarritan, eta normalean gandorraren ardatzarekiko
paraleloak.
3/ Ozeano bakoitzeko zirrinda-patroia oso ondo egokitzen da gaineratiko
patroiekin, eta denak bat datoz lehorreko labetan aurkitutako iraulketa
magnetikoen datazioekin.
Ildo beretik, Herman Hess-ek (1960-2) proposatu zuen, hondale hedakorraren
lehen eredua, jazokune tektoniko nagusiak azaltzeko (ikusi irudia). Hess eta
Dietz-ek ozeanoak gandorretako material-metaketaz eta hedaketaz eratu direla
hipotetizatu zuten. Gandorretatik urrundu ahala, basalto-zirrinden adina
handituz doa; zirrinda horiek simetrikoki paratuta daude gandor-ardatzarekiko,
eta, esan bezala, Lurrean jasandako iraulketa magnetikoak islatzen dituzte.
Zirrinden zabalera desberdinek hondalearen hedaketa-tasa denboran zehar
aldakorra izan dela iradokitzen digute, eta bai ozeano bakoitzak bere hedaketa-
erritmo propioa eduki duela ere, edota areago oraindik, ozeano bereko zati
bakoitzak bere erritmoa eduki izan duela.
Ez dago esan beharrik, hondale-hedaketaren eredu horrekin dagoenekoz ba dugu
Wegener-en hipotesirako faltatu izan dugun mekanismo txalogarria. Hasierako,
kontinenteen hipotesia, horrela, hipotesi zabalago batean inkludituta
geldituta, alegia, plaka-tektonikan, zeinak, kontinente eta ozeano-arroen
higidura horizontalak ezezik, haien jatorria eta desagerpena ere besarkatzen
baititu. Britainia Handiko geologo gehienak 1964rako komentzituta zeuden
sintesi berriaren ondadeaz; Estatu Batuetan kontua pixkatxo bat atzeratu zen;
1978.ean fakultatean horixe-edo azaldu zidaten. Kontuak kontu, plaka-tektonika
ondo euskarritutako teoria da gaur egun, eta geologian eta biogeografian
paradigma berria bilakatu zaigu, fenomeno-bateratzailea, integratzailea.

Egungo modeloa:
Plaka-tektonikaren onarpen zabala eta gero, geologo, paleontologo eta
biogeografoek hainbat galdera zeuzkaten, plaka-dinamikaren patroi tenporal eta
espazialen inguruan.
Plaken aldetaranzko mugimenduak, lurrazalaren, mantuaren eta nukleoaren arteko
elkarrekintza korapilotsuen ondorioz sortzen dira. Ikus dezagun kontua
xehetasun apur bategaz. Plakek 100 km-ko lodiera dute, eta bertan alde bi
bereiz ditzakegu. Batetik, lurrazala, mehe eta zurruna dena, eta bestetik,
mantuaren goi-geruza; litosfera deritzona eratzen dute. Mantuak, baina, ba du
beste geruza sakonago bat, astenosfera delakoa, primarioki material urtuaz
eratuta dagoena. Kontsentsua lortzen ari da, plaka-mugimendua indar-konbinazio
batek sortarazia dela (Kerr 1995): gandor-bultzada (
ridge push), mantu-herresta (mantle drag) eta plaka-atoia (slab pull). Azken
batean, lurreko beroak eta indukzioak sortutakoak dira indar guzti horiek.
Gandor-bultzada ozeano erdiko gandorretan gertatzen da, magma astenosferatik
azaleratzean. Uste da mantuko arroka hein batean urtu egiten dela, eta portzio
basaltikoa azaleratu egiten. Magma basaltiko horren eranspena gandorraren
erdian gertatzen denez, orduan bertako arrokak alboetarantzmugiarazten dira,
eta horrenbestez zaharragoak dira urrundu ahala. Hau da, gandor-bultzada da
hondale-hedaketaren kausa, Hess-en ereduan.
Mantuaren azaleramendua konbekzio-sistema baten partea da, baina, gehiago behar
dira zikloa betetzeko. Aldetaranzko ibilerak eta mantu eta goiko plaka arteko
frikzioak narrasketa moduko bat sortzen du, garraiagailu baten zirrindarenaren
antzekoa, alegia, mantu-herresta deritzona. Hala ere, jitorako indar asko,
gehiena ez bada, subdukzio-gunek sortzen dute, non plaka ozeaniko dentsoak
hondoratu egiten baitira magman sakon, eta, azken batean, arroka urtuaren
biraketa konektiboa laguntzen dute. Hondoratu ahala, plakaren ertzak atoian
ekarriko du lateralki plakaren enparaua subdukzio-gunerantz.
Hiru osagai horien garrantzi erlatiboa, dirudienez, nahikotxo aldatzen da
erregio tektonikoen barrena eta periodo geologikoen arabera. Konputagailuzko
ereduek, plaka-atoiak indar osoaren 90 %a baino gehiago egiten duela iradoki
dute. Bestalde, baina, plaka-atoiak ezin du ezer lagundu, baldin-eta plaka
batek subdukzio-gunerik ez badauka, kasurako, plaka hegoamerikarra, zeinaren
azpian plaka pazifikoa hondoratzen ari baita. Esan gabe doa, plaka-tektonikaren
mekanismo zehatz-zehatza luzaroan eztabaidatuko da, sutsu batzutan.
Mekanismo kausalaren akabuko xehetasunak argitzeke egonik ere, oinarrizko
ulerkera lortuta dagoela esan daiteke, bai plaka-konfigurazioari dagokiola, bai
plaka-mugimenduak eta elkarrekintzak direla, eta bai erlazionaturiko fenomeno
batzu direla, hala nola, bolkanismoa eta lurrikarak. Plaka-kopurua denbora
geologikoan zehar aldatu egin bada ere, egun 16 plaka nagusi onartu dira.
Tamainuz Gorda plakaren 750 km
2-tik Plaka Pazifikoaren 100 milioi km2-raino oszilatzen dira. Mugimendu
lateralen tasa ere oso aldakorra da plakarik plaka: azkarrenak Plaka
Pazifikoaren mendebaldean estimatu dira, hots, urteko 5 cm, eta beste lurralde
batzu finko daudela ematen du, ostera. Bestalde, plaka-tektonikaren
errelebantzia begi-bistako bihurtzen da, plaka-konfigurazioa Wallace-ren
erregio biogeografikoen maparekin alderatzean: erregio biogeografikoak, antza,
historia tektoniko eta ebolutibo bera jasan duten biota edota lurrazal-puskek
definituta daude.
Plaken historia geologikoa arras konplikatua delarik ere, plaken ertzak hiru
motakoak izan daitezke: hedaketa-guneak, talka-guneak eta eraldaketa-guneak.
Bestelako fenomeno tektonikoak ere, hala nola, lurrikarak eta mendi eta irla-
arkuen eraketa, oso lotuta daude plaken arteko elkarrekintzekin. Gorago
adierazi legez, ozeano erdiko gandorrak plakak elkarrengandik banantzen diren
lekuak dira. Hala ere, hedaketa-guneak ez daude plaka ozeanikoetara mugatuta.
Kontinente barruan ere plakak banandu egiten dira, rift delakoak eratuz,
zeintzuek, iraganean Itsaso Gorria itxuratu baitute, eta bai bestelako laku
zabal eta sakonak ere: Baikal lakuko rifta edota Afrikako Ekialdeko Rift
Harana. Azkeneko hori, oso bizkor dabil alde tektonikotik, eta sarritan
edukitzen ditu lurrikarak. Hedaketa-zentrutik aldeetarantz etengabe irristatu
beharrean, plakak geldirik mantendu ohi dira, harik-eta indar tektonikoek atari
bat gaindituz higidura-leherketak sortu arte, hau da, estasi-aldi luzeak eta
mugimendu-une laburrak tartekatzen dira. Hedaketa-guneak eta bolkanismoa ere
batera agertzen dira, magma sumendi bidez azaleraino iritsirik. Ozeano erdiko
gandorretan, sumendiak irla ozeaniko gisara azalera daitezke. Behin eratu eta
gero, irla horiek gandorretik aparte geldituz joango dira eta lautada abisalean
murgilduz. Higidura horiek direla-eta, irlaren itsas mailarekiko altuera
erlatiboa txikitu egingo da, eta urpean gera daiteke, "itsasmendia" eratuz.
Jakina, denbora nahikoa emanez uhinen indarrak guyot bat itxuratuko da
itsasmendi horrekin; nolanahi, datu batzuren arabera, ba dirudi guyotak egiatan
ez direla inoiz itsaspetik gora iritsi. Hondale-hedaketa eredua korrektoa
baldin bada, itsas zolua eta loturiko irla bolkanikoen kateak, itsasmendiak eta
guyotak, orohar, gazteagoak izango dira ozeano erdiko gandorretan, eta,
kontrara, zaharragoak subdukzio-fosetan. Eta, antza, predikzio horiek
egiaztatzen doaz behaketekin batera.
Hedaketa-gunetik asago, plakaren ertz gidatzaileak talka egingo du, sarritan,
aldameneko plakarekin. Plaka biak gutxi gorabehera dentsitate berekoak baldin
badira, talkak goranzko mugimendu bortitzak eragingo ditu, eta mendi-kateak
eratuko dira plaken arteko gunean. Horixe da gertatu zena, plaka indiarrak
plaka eurasiarrarekin topo egin zuenean, tertziarioaren hasieran (orain 45
milioi urte), Himalaia agertaraziz. Sarritxoagotan, plaka ozeaniko erlatiboki
dentsoagoek talka egiten dute plaka kontinental arinagoekin, eta berauen azpian
hondoratzen dira, subdukzio-gunea eta fosa ozeaniko sakona eratuz. Kasu honetan
ere, plakek estasi-aldi luzeak bizi izaten dituzte, eta lantzean behin jazokune
bortitzen bat, gehienetan lurrikara modura igerriko dena. Plaka ozeanikoa
mantuko geruza urtuan barneratzen denez, sedimentu erlatiboki hezeak metatu
egiten dira, eta goranzko mantu-lumak eratzen dira azalerantz, eta sumendi-
eraztuna itxuratzen. Subdukzio-gune zabalak hedatzen dira Ipar eta
Hegoamerikako mendebaldeko ertzetik. Plaka ozeanikoak denbora geologioan zehar
hondoratuz doazenez, itsasmendiak eta guyotak plaka kontinentalen gainean
xartatzen dira (naufragio baten zaborrak kostaldean hondoa jota pilatzen diren
bezala), kostaldeko mendikateak eratuz (kasurako Washington estatuko Mendi
Olinpikoak). Horrela izanik, subdukzio-guneen ezaugarri dira, bai lurrikara eta
sumendi-xingolak ertz aktiboen inguruan, eta bai ere itsas sedimentuen
metaketak ("terraneak") eta metaketazko mendikateak, gero eta zaharragoak
direnak gune aktibotik urruntzen garen neurrian.
Azkenik, gutxi gorabehera dentsitate bereko plakek elkarren gainean irristatu
edota elkar higatu egin dezakete, eta eraldaketa-gune bat eratu. Ez da
harritzekoa, eraldaketa-guneetan iharduera sismikoa handia izatea, plakak elkar
igurtziz daudela jakinda. Hegoaldeko Kalifornian, plaka iparramerikarra eta
plaka pazifikoa elkar marruskatzen daude San Andres failan; berau adibide
ospetsua izanda ere, eraldaketa-failak nahikotxo arruntak dira. Batzutan plaka
nagusien ertzekin elkartuta agertzen dira (Scotia plaka eta plaka antartikoaren
artean) eta bestetzutan ertzetatik oso urrun daude (Txinako mendebaldeko Altyn
Tagh).


Lurraren historia tektonikoa

Orain arte deskribaturiko prozesu tektonikoen historia lurraren 4500 milioi
urteko historiari dagokio zuzen-zuzenean, eta etorkizunean ere fenomeno
tektonikoak lurrazalaren konfigurazioa eraldatuz joango dira. Egizue kontu
norainoko eragina eduki izan duten bizidun guztien patroi biogeografikoetan.
Hainbat eta hainbat taxonen jatorria eta erradiazioa lurrazalaren konfigurazioa
guztiz desberdina zela gertatu ziren. Areago, hainbat taxonen jatorria eta
erradiazioa, eta bai erregistro fosilak erakutsitako zenbait suntsipen, estuki
erlaziona daitezke hainbat fenomeno tektonikorekin, beroriek bizitzarako
aukerak murriztu edota klima-aldaketa sakonak eragin baitzituzten.
Hurrengo pasarteetan lurraren historia tektonikoa laburbiltzen ahaleginduko
gara, kontinente eta ozeano-arroen dinamika fanerozoikoan zehar erakutsiz. Esan
gabe doa, 600 milioi urte horietan barrena gertatuak berreraikitzeko ahalegina,
erronka zaila da, joandako hiru hamarkadotan zehar hainbat ikerlari-taldek
gainditu nahi izan dutena. Gogoratu datu paleomagnetikoek lur-masak une
bakoitzean non egon diren erakusten dutela, eta jostura-gunek ozeanoak non
desagertu diren eta lur-masak non soldatu. Horrelako ataza helburutzat hartuta,
ez dago esan beharrik desadostasun handiak daudela jazokune askoren xehetasunak
direla-eta (une zehatzak determinatzeko, adibidez), baina nolabaiteko akordioa
lortu da joan-etorri nagusien inguruan.

Kontinenteen historia tektonikoa:

1/ Gondwana, Laurasia eta Pangaearen eraketa
Kontinenteen jitoaren aldekoek, mesozoiko aurretik etengabe lur-masa guztiak
superkontinente bakarrean elkartuta egon zirela uste zuten, Pangaea delakoan,
lurraren gainazalaren heren bat estaliz. Ostera, gaur eguneko geofisikariek
Pangaea egitura iragankorragoa izan zela dinoskute, eta, ziuraski, paleozoiko
berantiarretik mesozoiko goiztiarrera soilik iraungo zuela, unitate bakar
gisara. Pangaearen iparraldeko erdiak, Laurasia delakoa, eta hegoaldekoak,
Gondwana deritzona, historia desberdin samarra eduki izan dute, baina
korapilatsua bien kasuan.
Gondwanak ondokoak besarkatzen zituen gaur egunekoen artean: Hegoamerika,
Afrika, Madagaskar, Arabia, India, Australia, Tasmania, Ginea Berria, Zealanda
Berria, Kaledonia Berria eta Antartika. Beraxe zen Pangaeako lur-masarik
askotaz zaharrena, prekanbrikoan eratua orain 650 milioi urte. Prekanbrikotik
ordoviziarraren erdialderarte (orain 475 milioi urte) Gondwana hego-
hemisferioko superkontinentea izan zen, nahiz eta ekuatore eta hego-buru artean
ibili. Gondwanaren aintzinakotasunaren handiak azaltzen du, parte batean, hego-
hemisferioko egun bakartutako bioten arteko antza.
Aurrekoarekiko kontrastean, Laurasiaren historia askoz oraintsuagokoa da. Lur-
masa prelaurasiarrak zein bere aldetik ibili ziren deboniko goiztiarra arte
(orain 400 milioi urte), eta orduan, latitude subantartikoetan ibilitako
Europako iparraldeko aitzindariek iparralderantz mugituta ekuatorea zeharkatu,
eta Iparramerikaren eta Siberiako iparraldearen aitzindariekin talka egin
zuten, Old Sandstone Kontinentea eratuz. Txina eta Siberiako hegoaldearen
prekurtsoreak ipar hemisferioko latitude subtropikaletan mantendu ziren
isolatuta, Gondwanatik urrun, zeina orduan hego-burutik paraje baitzegoen.
Karboniferoan zehar Gondwana iparralderantz mugitzen hasi zen, eta azkenean Old
Sandstone Kontinentearekin lotu zen, orain 300 milioi urte inguru. Geroago,
permiar goiztiarrean (orain 270 milioi urte), mendebaldeko Asiak topo egin zuen
Europarekin, eta Ural mendiak eratu ziren, eta Pangaearen gehiena elkartu.
Sasoi horretan Asiako ekialdea zenbait irla handitan bananduta zegoen,
zeintzuek, Pangaearen ekialdeko ertzean kokatutako Tethys Itsasoa inguratzen
baitzuten. Permiar berantean lur-masa horiek batu egin ziren, eta dagoenekoz
Pangaea superkontinente eskerga eta polorik polo jarrai modura itxuratu zen.
Batzutan ahaztu egiten bada ere, Pangaearekin batera denboran, itsas arroak ere
elkartu egin ziren ozeano erraldoi bakarrean, Panthalassa delakoan. Horrela,
periodo permiarrean konexio eta elkartruke handia egon zen lehorreko eta
itsasoko bioten artean, zeintzuetariko asko ehundaka milioi urtetan zehar
isolatuta garatuak baitziren.

2/ Pangaearen zartaketa
Erradiazio ebolutibo nagusietarikoak Pangaea eta Panthalassa zartatu ostean
gertatu dira; hori egia da, batez ere ornodun, landare hazidun, eta intsektuen
arteko familia eta ordenetan. Izatez, hainbat taxonetako dibertsifikazioa
zartaketa horren ondorio zuzena izan daiteke, sortutako isolamendu berria zela-
eta. Kontinenteak askatu eta zein bere aldetik latitude eta klima
desberdinetarantz joan zirenez, gene-fluxuak murriztu eta hautespen-presioak
aldatu egin ziren, almadia desberdin horietan espeziazio azkarra eta biota-
erradiazioa ondorioztatuz. Jakina, jazokune tektonikoen historiak argibide
ordainezinak eskaintzen dizkigu, patroi biogeografikoak ulertzeko orduan, bai
iraganekoak izan, bai oraingoak izan.

3/ Laurasiaren zartaketa eta Gondwanagandiko aldenketa
Pangaearen zartaketa eta haustura Jurasiko goiztiarrean abiatu zen (orain 180
milioi urte inguru), Turgai Itsasoa Artikotik hegoalderantz hedatu zenean, Asia
eta Euramerika bereiztuz (hau da, Laurasiako ekialdea eta mendebaldea).
Kretazeo ertainean (orain 100 milioi urte) itsaso azal batek bereizten zituen
mendebaldeko Iparramerika Europatik eta ekialdeko Iparramerikatik, Laurasia
hiru lur-masatan banatuta zegoelarik. Une horretan, dagoenekoz hasita zegoen
Ozeano Atlantikoa zabalduko zuen hondale-hedaketa, eta ordurarte mantendutako
Laurasia eta Gondwana arteko (Ertamerika eta Ipar Afrikatik paraje) lur-zubi
estuak apurtu ziren, eta horrenbestez, Tethys Itsasoa itsasbide
zirkumekuatorial gisa aritu zen.
Kretazeo berantean (orain 75 milioi urte) lur-konexio bat eratu zen lur-masa
laurasiar guztien artean, Bering itsasarte bidez. Horrela, ekialdeko
Iparramerika eta mendebaldeko Europa arteko lur-konexioa moztu zen garai
beretsuan, beste konexio bat eratu zen mendebaldeko Iparramerika eta Asia
artean, bizidunen trukea ahalbideratuz. Konexio berria, Beringia deritzona,
zenozoikoan zehar mantendu zen, nahiz eta lur-zubi jarrai bat ez bertan
etengabeki egon. Laurasiaren hondarren arteko bestelako loturak (Iparramerika
eta Europa artekoak) egon izan dira Groenlandia-Eskozia gandorrean zehar
tertziario goiztiarrean (Thule-rako arruta). Froga paleontologikoek argitu
dutenez, Ipar Atlantikoan zeharreko lur-konexio horiek korridore garrantzitsuak
izan dira landare eta animalien migraziorako. Lehenago ere, truke biotikoa egon
da Irla Britaniarrak eta Groenlandia eta Kanada sarritan elkarlotu dituzten
lur-zubietan zehar, kretazeo goiztiarrean. Truke horien historia luzearen
ondorioz, erregio paleartikoak eta neartikoak hainbat landare- eta animalia-
espezie konpartitzen dituzte, eta sarritan elkartu egiten dira erregio bi
horiek, superregio holartikoa deritzon horretaz mintza daitekeelarik.
Erregio neartikoko beste zenbait aldek historia askotaz gazteagoa dute.
Iparramerika Europatik urrunduz zihoala, haren hegoekialdeko itsas hegia
hondoratu egin zen, New Jersey-tik Yucatan-era, arro sedimentario handi bat
eratuz. Izan ere, alde atlantiarra urpean mantendu zen jurasiko berantetik
Eozeno arte, eta horrenbestez, bertoko egungo biztanle guztiak oraintsuko
kolonizatzaileak dira.

4/ Gondwanaren haustura
Gutxi gorabehera Laurasiaren hasierako zartaketarekin batera, Gondwanako lur-
masak elkarrengandik aldentzen hasi ziren. Datu berrien arabera, Gondwanaren
haustura hiru urratsetan gertatu zen. Lehenago eta behin, Jurasiko goiztiarrean
(orain 180 milioi urte), pitzadurak (rifting) Weddel itsasoa eta Somalia eta
Mozambikekoak ireki zituen Gondwanako ekialde eta mendebaldean. Hasierako
pitzadura horren ostetik hondale-hedaketa gertatu zen, eta itsaso estu horiek
elkartu zituen eta Afrika eta Hegoamerika bereiztu zituen gaineratiko
Gondwanarekiko (Madagaskar, India, Australia, Antartika, eta Zealanda Berria)
orain 160 milioi urte. Sasoi horretan, Madagaskar eta India Afrikako
iparrekialdeko ertz aldamenean kokatuta zeuden, eta, bestalde, Australia
hegoaldean zegoen, Antartikaren ekialdeko ertzean.
Hausturaren bigarren urratsean, Madagaskar eta India Antartika-Australia lur-
masatik aldendu ziren, itsas korridore estu batez (orain 130 milioi urte).
Hondale-hedaketa aktiboa dagoenekoz orain 125 milioi urte hasia zen.
Hegoamerika eta Afrika ere aldendu ziren elkarrengandik, eta ondorioz lau lur-
masa gondwanar geratu ziren: Hegoamerika, Afrika, Madagaskar-India eta
Antartika-Australia-Zealanda Berria.
Azkenik, Kretazeo ertainean (orain 100 milioi urte) Australia eta Zealanda
Berria Antartikatik pitzatu ziren, eta hondale-hedaketak etengabe segitu zuen
lur-masa gondwanarrak aldenduz. Geroago, Paleozenoan (orain 60 milioi urte),
Maskareñen arroa zabaldu zen, Madagaskar eta Seychelle irlak Indiatik
bereiztuz. Indiaren iparralderanzko higidura abiada handiz burutu zen sasoi
horietan, batezbeste urteko 15 cm aurreratuz, eta orain 60 milioi urte
Eurasiarekin talka egin zuen, Himalaiaren altxamendua abiaraziz.
Askozaz hegoalderago, Zealanda Berriak mantendu egin zuen Antartikarekiko eta
orain Australiaren ekialdeko ertza denarekiko lotura, orain 90 milioi urte
arte. Zealanda Berria deslotu egin zen orain 80 milioi urte, lehenago
Australiatik eta gero Antartikatik, eta ekialderantz lerratu zen Tasman Itsasoa
zabaltzeaz batera. Antartika hego-polorantz abiatu zen, eta, ostera,
gaineratiko lur-masa gondwanarrak iparralderantz. Miozenoan Antartika hego-
poloan kokatu zen zen, izotz-geruza polarraren garapena desarratuz.

5/ Ertamerikako eta Antilletako historia
Mesoamerika eta Karibeko erregioaren historia korapilotsu eta guztiz
intrigagarria da. Hainbat arrazoi daude horretarako. Batetik, biogeografoek
ezagutu egin behar dute, zernolako aukera egon den erregio neartiko eta erregio
neotropikal arteko bizidun-trukaketarako, Pangaearen haustura ostetik.
Bigarrenik, interesgarria da oso, Karibeko irletako biota aberatsa distantzia-
luzeko sakabanaketaz (Darlington-ek iradoki bezala, 1938) ala bestelako bidez
iritsia den jakitea, bai eta irla horiek lur-masa zaharragoren baten hondarrak
direnetz jakitea, dela Iparramerika, dela Hegoamerika, edo beste.
Pangaearen eraketa ostean, Ipar eta Hegoamerikako aitzindariak lotuta egon
ziren orain 160 milioi urte arte. Mexiko eta Hegoamerika arteko lotura zaharra,
antza, Jurasiko berantean moztu zen, orain 150 milioi urte. Kretazeo
goiztiarrean (orain 120-140 milioi urte) plaka karibearraren ekialdeko ertzean
irla bolkanikoen katea eratu zen. Kretazeo berantean plaka karibearra
ekialderantz lerratu zen, halako moldez non, artxipelago protoantillarra pausu
(stepping-stone) gisa erabiltzeko egokiera suertatu baitzen, erregio neartiko
eta erregio neotropikal arteko nolabaiteko bizidun-trukaketarako. Artxipelagoak
ekialderantz lerratzen segitu zuen, eta azkenik Antilla Handiak, Venezuelako
Mendi Karibearrak, eta Aruba, Bonaire eta Curaçao irlak eratu zituen.
Artxipelago protoantillarraren zatiki txikiak Antilla Txikien aldera ere joan
zitezkeen, beharbada. Eozenoan (orain 58 milioi urte) Antilla Handien nukleoak
lortuta zeukan gaur eguneko kokapena.
Bestalde, Ipar eta Hegoamerika arteko zubi baten eraketak ondorio ikaragarriak
eduki zituen ikuspegi biogeografikotik, migrazio-uhin biziak gertatu baitziren
lur-zubi horretan barrena, Elkartruke Amerikar Handia deritzona ondorioztatuz:
fauna neartikoaren eta neotropikalaren osaketa sakonki hunkitu zuen fenomeno
horrek.
Ertamerikako lur-zubia Kretazeo berantean agertuko zen lehen aldiz, orain 65
milioi urte, irla-katea bailitzen, egungo kokapenetik mendebaldera. Orduan,
ekialderantz mugitu zen, eta Kretazeoaren amaieran gertatutako itsas mailaren
beherakadak lur-zubi jarraia itxuratu zuen. Deskribatu dugun eszenarioa
hipotetikoa da, baina guztiz bat dator froga biogeografiko erabilgarriekin:
lur-zubiko alde bietako itsas ornogabeen isolamendua aldiberekoa da, itxuraz,
Paleozenoan gertaturiko erregio neartiko eta erregio neotropikal arteko
elkartruke faunistikoekin, zeintzuek hainbat ugaztun, musker, igel eta ur
gezetako arrain inplikatu baitzituzten. Hipotetizatutako Kretazeo eta Paleozeno
arteko lur-zubi jarrai hori, inoiz benetakoa izatekotan ere, arin batean
urperatuko zen Paleozenoko goranzko itsas mailetan.
Nolanahi ere, Ertamerikaren behin-betiko (?) Neogenoko emergentzia, Cocos
plaka, Nazca plaka eta plaka karibearraren arteko konbergentziaz suertatu zen.
Miozeno berantean (orain 10-5 milioi urte) Ertamerikako artxipelagoak pausu-
bideaz hornitu zituen hainbat bizidun lurtar, baina, azkenik orain 3.5 milioi
urte "pausu" guztiak elkartu egin ziren, erregio neartiko eta neotropikal
arteko gaur eguneko lur-zubia eratuz.

Itsas arro eta irla-kateen garapen tektonikoa

Zoritxarrez oso joera zabala dago itsasoko tektonika baztertu, edota lehorreko
bioten gainean eragiten duen heinean soilik aztertzeko. Baina, ezin da ahaztu,
itsasoko erresuma ezkutua batik bat biosferaren gehiena dela, horrez gainera
lehorreko bizidunentzako sakabanakuntz oztopo galanta bada ere, edota bai
kontinente eta irletako klima-eragile handia.
Pangaea zartatzen hasi zenean, hondale-hedaketak itsas arro berriak eratu
zituen orduko Panthalassa-ren kontura, zeina, zatikatu eta isolatu egin baitzen
kontinente berrien jitoaz. Lehorreko klima aldameneko itsasoak eraginda
dagoenez, kontinenteen kokapen-aldaketek korronte-sistema osoa desitxuratu
zuten, eta hortaz, itsasoko uren kimika eta tenperatura aldatu ziren. Lurraren
historian zehar aldaketa klimatiko horiek ziklo glazialak ekarri dituzte, eta
eurokin elkartuta itsas mailaren gora-behera sakonak.
Kontinenteen plaka tektonikoak jitoan ibili dira, eta batzutan elkarrekin lotu
eta bestetzutan deslotu egin dira, baina ez dira sortu eta deuseztatzen.
Ostera, hondalea etengabe sortzen ari da ozeano erdiko gandorretan, eta fosetan
desagertzen. Horren ondorioz, gaur eguneko hondale gehiena 50 milioi urtekoa
baino gazteagoa da. Hurrengo pasarteetan ozeanoen historiaren jazokune
nagusietariko batzu ekarriko ditugu.

1/ Itsaso epeirikoak
Itsaso epeirikoak edo epikontinentalak, itsas maila goratu eta ozeanoak plaka
kontinentalak gaineztatzean eratzen dira. Gaur egun historia geologiko osoko
aldi lehorrenetariko batean bizi gara, baina denok dakigu bizidun itsastarren
fosilak kontinente barruan aurkitzen direla sarritan.
Itsaso epeirikoak lehorreko bizidunentzako langa gisara aritzen dira, zeren,
lur-masa handi bat lurralde emergitu txikiagotan zatikatzen baitu. Kretazeo
goiztiarrean (orain 50 milioi urte), esaterako, itsaso epeirikoek hiru zatitan
banatu zuten Australia. Jakina, jazokune horiek ondorio biogeografiko galantak
dauzkate diferentziazio- eta suntsipen-prozesuetarako. Kontrara, India da
lurralde handien artean, bere ingerada orokorrean Fanerozoikoan zehar
aldaketarik txikiena jasan duena.
Eskala txikiagoan, aldaketa garrantzitsuak beha daitezke ibai-sistemetan.
Kasurako, Amazonas ibaiak historia korapilotsua dauka, eta bere drenaia aldatu
du, mendebaldetik ekialderantz Andeak altxatu zirela-eta; Estatu Batuetako
Great Basin, orain drenaiabakoa da, baina lehenago Pazifikora husten zen.

2/ Itsaso Gorriaren eta Mediterranioaren eraketa
Iparramerika eta Hegoamerikatik askatu eta gero Afrika erloju-orratzen kontrara
Eurasiarantz lerratzen hasi zen, eta behin hain zabala izandako Tethys itsasoa
itxi zuen. Zubi bat eratu zen Asia eta Afrika artean Arabia bidez, talka
gertatzean orain 35 milioi urte; ondorioz, Iran aldeko Zagros mendiak
itxuratzeaz gainera, Mediterranioa itxita gelditu zen ekialdetik. Afrika
Europaren hegoalderantz hurbildu ahala, Alpeak eratu ziren, eta bai orduko
Italia biratu egin zen, egungo parakera diagonala eskuratuz. Miozeno
goiztiarrean (orain 24 milioi urte), Gibraltar itsasartea itxi egin zen,
Mediterranioaren lehorketa handia eta gazitasunaren 6 %ko gehikuntza
ondorioztatuz.
Mediterranio itxia behinolako itsas korridore zirkumekuatoriala zedarrituz
itxuratu zen bitartean, Itsaso Gorria
de novoeratu zen, lur-masen zartaketaz, orain 35 milioi urte abiatuta. Hondale-
hedaketa bizkortu egin zen Miozeno goiztiarrean (orain 21-25 milioi urte).
Zartaketa azkarragoa izan zen hegoaldean, eta hortaz, plaka afrikarraren eta
plaka arabiarraren banaketa angeluarra ondorioztatu zen, oraindik ere txanga
bat dutelarik iparraldeko loturan. Horrela, itsas arro luzatu bat eratu zen,
hegoaldetik irekia, eta iparraldetik itxia. Itsaso Gorria itxuratu zuen
zartaketa-sistemak segida du Afrikako Rift Harana Handian. Orain arteko
prozesuek luzaroan jarraituko balute, etorkizunean Afrikako ekialdean laku-
sistema handi bat gauzatuko litzateke, azkenik Ozeano Indikoarekin konektatuko
litzatekeena; orduan, Afrikako ekialdeko biotak isolamendu-baldintzetan bere
jito propioa urratuko luke ("plaka somaliarra"), behinolako Indiak egin zuen
bezalaxe.
Gibraltar itsasartea Miozeno berantean pitzatu zen, eta Mediterranio eta Ozeano
Atlantiko arteko ubidea ireki zen, orain 5.3 milioi urte. Atlantikotik
Mediterranio hustura sortu zen ur-jauzi erraldoiak, Niagarakoen altuera 50
biderrez zeukan, hau da, 3000-4000 m; kalkuluen arabera eguneko 65 km
3itsas ur sartuko ziren ia mende oso batez, arroa berriro bete arte.

3/ Ozeano Pazifikoko dinamika: puntu beroak (hot spotak) eta beste
Ozeano Pazifikoa zabalena bada ere, txikituz doa, behinola Panthalassaren
partea izan baitzen, hau da, globoko bi herenak estali zituen.
Hondale-hedaketaren oinarrizko ereduan, irla bolkanikoak, bietariko bat, edo
ozeano erdiko gandorretan eratzen dira berorrekiko ilara perpendikularretan
(Azore irlak), edo irla-arku gisara paratzen dira itsas fosen atzetik.
Alabaina, Ozeano Pazifikoan ez dago erdiko gandor bakunik, eta bertako
irletariko asko ez daude gandorrekin edo fosekin elkartuta. Hawaii irlak
adibide berebizikoa eskaintzen digute: irla-ilada estu hori ez dago inolako
gandor edo fosaren inguruetan. Emergituriko irlarik zaharrena Midway da, eta,
ostera, Hawaii da gazteena, berau sumendi biziez josia. J. Tuzo Wilson.ek
mekanismo berebizikoa plazaratu zuen 1963an patroi hori azaltzeko, eta "puntu
beroa" izendatu zuena: mantuko puntu finko ahul bat non magma askatu egiten
baita. Plaka ozeanikoa puntu bero horretatik igaro ahala, gainazalean sumendiak
sortzen dira, irlak gauzatuz. Puntua estua da oso, eta hortaz, irlak sortan
paratzen dira plakaren higidura islatuz. Sortako irlarik gazteenak emergituta
daude, eta apurka-apurka urperatu egingo dira.
Tuzo Wilson-en ereduak Ozeano Pazifikoko ekialdeko irla-sorta askoren eraketa
azaltzen du, izan ere, Hawaii irlak oso ilara luzearen azken emaitzak dira.
Ilarako zaharrena fosa aleutiarretik paraje dagoen itsasmendi bat da, orain 80
milioi urte sortua; ilararen ukondoa orain 44 milioi urte gertatu zen, eta
distantzia eta orientazioa erabiliz kalkula daitezke gaineratikoen adin
erlatiboak. Ilara horrez gainera, Tuamotu irlak (Bazko irla = Rapa Nui) eta
Line irlak, bestetik irla Australak, eta hirugarrenik Marshall-Gilbert-Tuvalu
irla-sortak; batzu irla emergituak dira eta bestetzu urpekoak zein koralezko
atollak.
Batzutan sumendi-irlak lotune hirukoitzetan (triple junction) eratzen dira, hau
da, hiru plakaren arteko ukipen-gunean. Plaka bakoitzak bere subdukzio-tasa
propioa duenez, lotune hirukoitzaren kokapena aldatuz doa denboran zehar, irla-
arku bat eratuz. Galapago artxipelagoa gauzatu da modu horretara, Nazca,
Hegoamerika eta Cocos plaken artean.
Puntu beroen eta lotune hirukoitzen datuak bateratuz, ikerlari asko Ozeano
Pazifikoaren arroko historia osotzen ahalegindu dira. Berreraiketa gehienek sei
plaka onartzen dituzte. Phoenix plaka delakoa Ozeano Bareko hegoaldean kokatuta
zegoen eta desagertu egin zen plaka pazifikoaren emendioa dela-eta, eta Kula
plaka Alaska eta Siberia azpian hondoratu zen. Lotune hirukoitza zegoen Kula,
Farallon eta Pazifika plaken intersekzioan, eta lekuz aldatu zen, plaka
iparramerikarrarekin elkartuz; orain 150 milioi urte puntu bero hawaiiarraren
ekialdean zegoen doi-doi. Farallon plaka gehiena Iparramerikaren azpian
hondoratu da, eta bertako orogenesiaren erantzule nagusia da; Gorda plaka eta
Juan de Fuca plaka haren hondarrak lirateke, Mexiko aurreko Rivera plaka
bezalaxe. Plaka Pazifikoa zati batean Mexikorekin ere elkartu zen, Kalifornia
Beherea gauzatuz, eta iparralderanzko higidura dela-eta Kalifornia Golkoa
itxuratuz. Kalifornia Golkoa zabalduz joan da azken 4 milioi urtean. Bestalde,
Cocos eta plaka karibearraren arteko talkak Ertamerikako mendi-bizkarrezurra
sortu du, eta, era berean, Nazca eta Hegoamerika artekoak Ande mendiak,
Oligozenotik aurrera batez ere.

4/ Paleoklimak eta paleozirkulazioak
Jakina, haize- eta itsas korronteen zirkulazio-patroiak ez daude soilik eguzki-
erradiazioaren eta tenperaturaren menpean, lur- eta ur-masen proportzio eta
banaketak ere zeresan handia baitu kontu horretan. Orain arteko gorabehera
guztiak (talkak, zartaketak, hondoraketak...) aintzat hartuz, pentsatzekoa da
bai klimak eta bai itsas korronteak ezin gehiago aldatuko zirela Fanerozoikoan
zehar, eta horrenbestez, biota itsastar eta lehortarrek eragin bortitz-
bortitzak pairatuko zituztela.
Permikoan zehar, Tethys itsaso itxiko eta Panthalass megaozeanoko korronteak
aldatuz joan ziren itsas korridore zirkumekuatorial batera egokitzeko Kretazeo
berantean. Geroago, Australia Antartikatik bereiztean (Eozeno berantean, orain
40 milioi urte), itsas korronte hotzak ezarri ziren kontinente bien artean, eta
korronte periantartiko hori gotortu egin zen kontinenteen aldenketa sakondu
ahala, eta bestetik, desbideratu egin zuen korronte pazifiko beroa, eta
horrenbestez, lagundu egin zuen Antartikaren hozketa. Aldaketa hauek eskala
globaleko eragina ekarri zuten, bioten gainean igerriko zena.


Plaka-tektonikaren ondorio klimatiko eta biogeografikoak

Ziur aski plaka-tektonikak eduki ditu beste edozein fenomenok baino efektu
sakonagoak itsasoko eta lehorreko bioten patroi biogeografikoetan. Orainokoan
ikusi dugunez, plaka berriak agertu eta zabaldu dira plaka zaharragoen kontura,
eta dinamika horretan aldaketa ikaragarriak gertatu izan dira, biosferaren
itxura ezin gehiago bestelakotu dutenak. Batzutan plakak itsaso oso zabal eta
oso azalez aldenduta egon dira, bertan biodibertsitate galanta gerizatuz, eta
aldi berean lehorreko biotak bakartuz. Bestetzutan, mendi-kateak altxatu dira,
aldi berean, barrera eta bizileku izan zitezkeenak, segun-eta nortzurentzat.
Orobat, irla-mordoak ere eratu dira nola edo hala, biztanle berriak igurikatzen
dituzten mundu berriak zirriborratuz.
Horren guztiorren ondorio biogeografikoak anizkoitzak dira, baina gehienak
ondokoetan gauzatu dira; batetik, lur-masen eta ozeano-arroen azaleran,
bestetik, isolamenduan eta elkartruke biotikorako aukeratan, eta azkenik, klima
erregional eta globaletan. Hasiera-hasieratik biogeografoak jakitun egon dira
azalera, isolamendu eta kokapen latitudinalak dibertsitate gainean duen
eraginaz. Izan ere, hainbat taxon, periodo eta ekosistema kontuan hartuz,
dibertsitatea handitu egiten da azalerarekin batera, eta ostera, bai
dibertsitatea eta bai antzekotasuna txikitu egiten dira isolamendua handitzeaz
bat. Esaterako, ammoniteen dibertsitatea estuki erlazionatuta egon zen itsaso
epeirikoen azaleragaz. Bestelako datu paleontologikoen arabera, Ozeano
Atlantikoko iparraldeko alde bakoitzeko itsaso azaletako ornogabe-komunitateen
antza txikituz joan da kontinenteak aldendu ahala.
Lurrazal aldakorraren ondorioz, prezipitazio-patroiak, paleokorronteak, haizeak
eta tenperaturak ikaragarriro dantzatuko ziren denbora geologikoan barrena.
Maila globalean, latitude desberdinetako lur-masen proportzioa alderantzizkatu
egin da Silurikotik hona (orain 425 milioi urtetik hona, beraz): orduan
gehienak ekuatoretik hegoaldera kokatuta zeuden. Lur-masak polo gainetatik
ibili zirenean glaziazio-zikloak eta ondoriozko itsas mailen aldaketak sortu
ziren. Horietarik oso ezagun bilakatu dira Pleistozenokoak, baina oso nimiño
begitanduko zaizkigu beste zenbaitzurekin alderatuz gero. Modu berean, Pangaea
eratu zenean, lur gehiena makrokontinente horren barruan itsasoaren eragin
indargetzailetik urrunduta gelditu zen, eta ondorioz, klima guztiz kontinentala
eta idorra egongo zen; aldi berean, itsaso epikontinentalak murriztuko ziren.
Kretazeo-amaierako suntsipen masiboa itxuraz asteroide baten talkaz sortua bada
ere, osterantzeko suntsipen-episodioak jazokune tektonikoekin elkartuta egon
zirela dirudi. Suntsipen permiar handia, planetako espezieen 90 %tik gora
garbitu zuena, Pangaearen eraketarekin asoziatuta agertzen da, eta zehazkiago,
jazokune horrek ekarri zituen itsas mailaren beherakadarekin eta itsaso azal
gehienen lehorketarekin. Denbora geologikoetan zeharreko kausa/efektu erlazioak
argitzearen ataza ez da orainokoan ebatzi, baina, dagoenekoz Cuvier-ek berak
suntsipen masiboak itsas mailaren aldaketa handiekin azaldu zituen.
Suntsipenek, beharbada, arreta gehiegizkoa erakarri dute.
Bestalde, jazokune tektonikoek bidea eman diete erradiazio handiei. Kasurako,
lur ornodunak Pangaean sortu eta zabaldu ziren, Permiko berantean. Alabaina,
taldearen erradiazio nagusia, Pangaearen zartaketak eta berorren hondarren
osteko jitoak ondorioztatu zuen: gene-fluxua apurtu eta hautespen-presio
berriak sortu.
