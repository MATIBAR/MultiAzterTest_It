







7/ PLEISTOZENOKO GLAZIAZIOAK ETA DINAMIKA BIOGEOGRAFIKOA

Aurreko gaian erregistro geologikoaren tarte oso zabal batean zehar -
Fanerozoiko osoan- gertaturiko jazokuneen ondorio biogeografikoen gainean aritu
gara. Oraingo honetan tarte horretako ezpal estu batera mugatuko gara, alegia,
Pleistozeno eta Holozeno epoketara (hots, lehengo Neogenora), denetara Lurraren
historiako azkeneko soilik 2 milioi urteak besarkatuz. Tarte labur horretan
barrena plaka tektonikoak nahikoa egonkor mantendu badira ere, klima globalak,
eta bai lurraldeka ere, aldaketa sakonak pairatu ditu, biota gehienen gainean
ondorio galantak ekarri dituztenak. Jazokune horiek hain arestikoak direnez,
biogeografo eta paleontologoek hainbat datu eta metodo erabil ditzakete, sasoi
aspaldikoagokoekin bideragarri ez direnak: enbor-eraztunen azterketak, polen-
gordailuak, sagu-aztarnategiak (zabortegiak), izotz-muinetako espezie
tenperaturarekiko sentiberen metaketak (foraminiferoak, erradiolarioak,
kokolitoak), froga litologikoak, fosilizaturiko koralezko arrezifeen sakonerak,
radikarbonozko dataketak. Horien guztien ondorioz, berreraiketa artatsuak lortu
dira, eta hortik, aztertu egin daitezke patroi biogeografikoen eta klimaren
arteko erlazioak, egungo zein aspaldiko biotetan.
Esan gabe doa, gai osoa Pleistozenoari esleitzean, tarte horretako jazokuneek
egungo landare eta animalien banaketan garrantzi berebizikoa eduki zutela
onartzen ari gara. Nolanahi, ezin dugu pentsatu azken aldi horretako aldaketek
lehenagoko jazokuneen ondoriozko patroiak ezabatu dituztenik.
Hemengoan, lehenago, Pleistozenoko gertaera klimatiko nagusiak aztertuko
ditugu, eta bai euren ekarpen biogeografikoak. Ostean, Pleistozenoko klima eta
dinamika biotikoaren azterketatik abiatuta, ahalegindu egingo gara aurresaten-
edo, gizakiak eragindako aldaketa klimatiko globalak gaur egungo biotetan
sorteraziko dituen erantzunak.


Glaziazioen hedadura eta kausak

Aurreko gaian aipatu dugunez, fenomeno glazialak lur-masen polo gaineko edota
polo inguruko kokapenarekin asoziaturik egon dira sarritan. Horrela izanik,
kontinenteen jitoa dela-eta lurrak glaziazio zabaleko hainbat aldi jasan ditu
Fanerozoikoan zehar. Hala ere, Mesozoiko eta Zenozoikoan klima globala gehien
bat bero eta uniformea izan da, aldaketa gutxirekin latitude eta urtaroetan
barrena. Neogenoaren azken zatian gertatutako ziklo glazial-interglazialak,
ordurarte parekorik gabeko episodioak izan ziren, Pangaearen zartaketaz garatu
eta erradiaturiko biota gehienen historia ebolutibo eta biogeografikoan.
Pleistozenoan lurrak hainbat ziklo glazial-interglazial zorrotz pairatu zituen,
zeintzuetan zehar glaziareak aurreratu eta atzeratu egin baitziren. Glaziare
horiek izotzezko sinestezinezko xafla lodiak izan ziren. Sarritan lodieraz 2-
3 km-koak izaten ziren, eta masaz hain handi, azpiko litosfera bera deformatu
egiten zutela. Hedadura maximoko unean, izotz-xaflek lur-azaleraren heren bat
estali zuten. Maximo glazialeko tarte horietan, izozbako lurralde tenperatu
askotako klima, egungoa baino hotzago eta hezeagoa izaten zen; hori dela-eta,
oraingo lurralde idorretako maximo glazialei periodo glazio-plubial deritze.
Ostera, lurralde tropikalak lehorrago izan ohi dira maximo glazialetan. Periodo
glazialik oraintsukoenean, Ipar Hemisferioko izotz-xaflak Artikotik
hegoalderantz Iparramerika gehiena eta Erdialdeko Asia estaltzeraino iritsi
ziren, 45ºN latituderaino. Periodo interglazialetan izotzak atzerantz egiten
zuen.
Pleistozenoko glaziazioen gaineko ikerketa gehienak Ipar Hemisferiokoetan
zentratu dira, izan ere, izotz glazialaren 80 %a bertan suertatu zen. Hego
Hemisferioan (salbu-eta Antartikan, non glaziareak Miozenoan hasi baitziren
eratzen), glaziazioa latitude altuetako goi-altueratara mugatu zen, kasurako,
Tasmaniako goi-lautadara eta Zealanda Berriko Alpeetara. Andeak ere
fenomenoaren lekuko izan ziren, baina izotz-estalki nagusia Txilen eta
Argentinan eratu zen. Mendi batzuren salbuespenaz aparte, Australia glaziatu
barik mantendu zen, eta Afrika ere, salbu-eta Atlas mendiak eta ekialdekoak.
Glaziazioen ondorio biogeografikoekin hasi aurretik, fenomeno horren kausak
aztertuko ditugu laburzki. Pleistozenoko jazokune glazialak, lehenagokoen
kasuaren kontrara, ez ziren kontinenteen jitoagatik sortu. Iraganaldian,
zientzilariek eguzkitiko erradiazioaren aldaketei egotzi zieten glaziazioaren
agerpenaren kausa izatea. Alabaina, erradiazioaren igorketa lurraren historiako
4500 milioi urteetan barrena 25-30 %ean aldatu bada ere, Fanerozoikoan oso
egonkor mantendu da, hau da, azkeneko 600 milioi urtez. Pleistozenoko
alderantzizkaketa klimatikoak, ostera, lur-orbitaren aldaketek ekarri zituzten,
lurrazalaren erradiazio-interzepzioa eta absortzioa bestelakotu baitziren.
Lurraren eguzkiarekiko orbitako hiru ezaugarri aldatzen dira denboran zehar,
eta eurotariko bakoitzak maiztasun karakteristikoa du. Aldaketoi Milankovitch
zikloak esaten zaie, deskribatzailearen deituratik. Lehenengo eta behin
lurraren orbita ez da erabat zirkular, baina eliptikotasuna aldatzen da, hau
da, exzentrizitatea, 100.000 urteko periodoarekin. Bigarrenik, lur-ardatzaren
makurdura (inklinazioa), bere oblikuitatea, 22.1ºtik 24.5ºra aldatzen da,
41.000 urteko periodoarekin. Eta hirugarrenik, lurraren orientazioa, prezesio
delakoa, aldatu egiten da: ardatzaren orientazioa ipar poloan izar
desberdinetarantz aldatzen da, oraingo Ursa Minorreko ipar izarretik, Lyrako
Vega izarrerantz, 22.000 urteko periodoarekin. Aldaketa zikliko hauen efektu
konbinatuak fluktuazio bortitzak ondorioztatzen ditu lurrazala erasoko duen
eguzkitiko erradiazioaren totalean, eta azken batean, era korapilatsuan
txirikordatuz ziklo glazial-interglazialak sortzen dituzte.
Kontua are eta gehiago korapilatzeko, periodo glazial eta interglazialen arteko
trantsizioak, dirudienez, zenbait efektu atzeraelikatzailek eragin izan
dituzte. Esaterako, glaziazioaren hasierako urratsetan, garatuz zihoazen
izotzezko eta elurrezko eremuek albedoa emendatu zuten lurrazaleko gune
handitan. Jakina, fenomeno horrek murriztu egin zuen lurraren beroketa,
hozketa-tasak azkartu zituen, eta glaziazioa bizkortu zuen azken batean.
Kontrako prozesua ere, deglaziazioa, faktore atzeraelikatzaileek eta indar
sekundarioek eragin zuten. Antza, glaziareak sortu baino askoz azkarrago urtu
ziren: azkarregi soil-soilik orbitaren aldaketa erlatiboki gradualez azaltzeko.
Uste denez, negutegi-gasen kontzentrazioaren aldaketa globalek lagundu zuten
urtuketa, batez ere karbono dioxido eta metano aipatzen dira; azken
glaziaziotik hona gertatu den 4.5ºC-ko gorakadaren are eta erdia ere negutegi-
beroketa natural horrek sortua litzateke.


Gune ez-glaziatuetako efektuak
Polo izoztuetatik ekuatore berorainoko tenperaturaren gradiente latitudinala,
oraintsuko fenomenoa da erlatiboki. Fanerozoiko gehienean zehar, klima
ekuatorialak tropikalak izan dira, egungo egunean diren bezalaxe, baina
tenperaturaren gradiente latitudinalak ez dira hain nabariak izan, eta lurreko
klimak oro har uniformeagoak izan dira. Miozenoan abiatuta, klima globalak
hozten eta lehorrago bihurtzen joan dira urratsez urrats. Miozeno ertainean
(orain 15 milioi urte) gertaturiko Antartikako izotz-xaflaren hedaketak eta
zirkulazio ozeaniko eta atmosferikoaren intentsifikazioak, gradiente termiko
latitudinal zorrotza ezarri zuten, periodo interglazialetan biziagotu egiten
dena. Pleistozenoko maximo glazialetan, aire-tenperaturen batezbestekoak
periodo interglazialetan baino 4tik 8ºCra hotzago izan dira, eta hozketa
latitude baxuetan bortitzagoa izan dela dirudi.
Uraren bero-ahalmen handia dela-eta, ozeanoetako tenperatura globala 2-3ºC-tan
aldatu da periodo glazialetatik interglazialetara. Bestalde, zirkulazio
atmosferikoa eta ozeanikoa erabat aldatu ziren, eta zona klimatikoak lekuz
aldatu ziren dezente, bai latitudean eta bai altitudean ere, episodio
bakoitzean. Lurralde menditsuetan, elur-lerroa 1000 m-rainoko altueran alda
zitekeen aldi glazialetik interglazialera. Hurrengo pasarteetan aldaketa
klimatiko nagusiak laburbilduko ditugu.

Tenperatura
Paleotenperaturak estimatzeko ba daude zenbait metodo koalitatibo, edo modu
koantitatiboagoan eginez, oxigenoaren isotopo-tasak zehaztuz itsasoko fosiletan
edo izotz-muinetan. Ornogabe itsastarren exoskeletoak gehienetan kaltzitazkoak
(CaCO
3) izaten dira, karbono dioxidoa eta ura konbinatuz. Uretan, oxigenoaren
isotopo arruntak16O eta18O izaten dira. Isotoporik arinena azkarrago lurruntzen
da, batez ere aldi beroetan. Horrela izanik, kalibrazio eta analisi
sofistikatuz, itsas maskorretan edota izotz-muinetan loturiko isotopo bi horien
tasak paleotermometro gisara erabil daitezke.
Bide horretatik lortu den azken 2 milioi urteetako tenperatura globalen
berreraiketak, lurrak gutxienez hamar periodo glazial bizi izan dituela
erakutsi digu, hau da, egungo periodo interglazialeko tenperatura globala baino
4ºC beheragoko tarteak. Tarte horietan, Artikoko glaziareak Eurasia eta
Iparramerikako latitude ertainetaraino hedatu ziren. Berreraiketa zehaztasun
handiko hauek egin baino lehenago, geologo eta paleobiologoek lauzpabost ziklo
glazial ezagutzen zituzten Pleistozenoan zehar, horietariko bakoitza Europa eta
Iparramerikako hegoaldean utzitako froga geologikoez identifikatuta.
Nolanahi, baldintza glazialak izan ziren nagusi Pleistozeno geheienean zehar,
eta, izatez, tarte interglazialek epoka horren 10 %a baino gutxiago hartu izan
dute. Pleistozeno eta Holozenoko erregistro termalaren begiratu arin batek
aldaketa klimatikoa oso azkar gertatu zela dinosku. Oraintsueneko glaziaziotik
hona, Iparramerikan Wisconsin eta Europan Würm deritzona, tenperatura globala
gutxi gorabehera 4.5ºC goratu da, eta gehikuntzaren zati nagusia 4000 urtetako
tartean gertatu izan da. Bereizpen handiko berreraiketak erabiliz, tenperaturak
are eta Holozenoan ere aldatu izan direla behatu da. Tenperatura globalak orain
8000-4000 urteetako tartean -periodo hipsitermala- oraingoak baino 0.5-1ºC
beroagoak izan ziren. Periodo horren ostetik tenperatura 2ºC-tan jausi zen,
soilik 500 urteetan. Azkenik, tenperaturak nahikoa aldatu izan dira joandako
milurtekoan zehar: Ertaro erlatiboki beroaren ondotik tenperaturak biziki
hotzitu dira, eta munduak Izotz-Aro Txikia jasan du, 1650-1850. urteen artean
(gogoratu Irlandako kasua; lehenago 1691n 100.000 eskoziar (10 %a)
Ulsterreraino jaitsi ziren eguraldi hobearen bila -esaten denez, Aberdeen-en
eskimal bat kayak eta guzti ikusi zen sasoi hartan-; bestalde, 1845ean
tenperatura globalak 4ºC egin zituen gorantz, eta horrek
Phytophthora infestansugerraren edo gorrinaren hazkundea ekarri zuen patata-
monokultiboa deseginez: gosetea: hurrengo urteetan milioitik gora lagun hil
ziren desnutrizioarekin erlazionaturiko gaixotasunak direla-eta; gainera,
irlandarrak erruz joan ziren Amerikara).

Zona klimatikoen leku-aldaketak
Zer esanik ez, Pleistozenoko ziklo glazial-interglazialek sortutako aldaketak
tenperaturari ez ezik, ba dagozkio erregimen klimatiko osoari ere.
Oraintsueneko periodo glazialean zehar, lurralde ez-glaziatu gehienek aire-
tenperaturaren balioen beherakada bizi izan zuten, 4tik 8ºC-rainokoa. Oro har,
zona klimatikoak ekuatorerantz mugitu ziren aldi glazialetan zehar, eta
poloetarantz interglazialetan. Mugimendu horien patroia, dena dela, lur-
itsasoen konfigurazio eta kokapenek korapilatu dute, eta bai ere, zirkulazio
atmosferikoarekiko glaziare, itsaso zabal eta lurraren efektu
konbinatuarengatik.
Glaziareak hain eskerga ziren, ze, poloko aire hotzaren masen gune ez-
glaziatuetaranzko fluxua oztopatu baitzuten. Are eta glaziareek trabatzen ez
zituzten aire-masek ere, beroketa adiabatikoa jasango zuten 2 edo 3 km
jaistean, eta gradiente termiko zorrotza sortuko zen ertz glazialetan. Horrela,
baldintza orokorrean hotzagoak gorabehera, haize glazialak hain zorrotzak ez
ziren bitartean, uda glazialak egungoak baino hotzagoak izaten ziren, eta ez
zituzten bero-uhinak jasaten, ezta lurralde tenperatuetan ere. Klima glazialak
baldintza hotz eta idorrez karakterizatuta egon ziren lurralde tropikal
gehienetan eta lurralde tenperatu batzutan (Europa), baina, beste lurralde
batzutan, kasurako Iparramerikako hegomendebaldea, klima hezeagoa izan zen
periodo glazialetan. Oraintsuko azterketen arabera, klima hotzago eta
uniformeagoa eta gradiente termal latitudinala ez hain nabaria dituen patroi
hori, dirudienez itsas inguruneetan ere horrelakoxea izan zen, maximo
glazialetan.
Ziklo glazialen ondorio garrantzitsua baina sarritan ahaztua, zona termikoak
lekuz aldatzearena da, eta, izan ere, faktore-konbinazio berriek gaur eguneko
zonetan analogorik ez duten zona klimatikoak sortzea. Glaziareek haize
menperatzaileen eta ozeanoko korronteen aldaketa dramatikoak ekarri zituzten,
eta horiek, era berean, klima erregionalak eragin zituzten biziki. Wisconsin
glaziazioan zehar, Iparramerikako txorrotadazko korrontea, apurtu egin zen
Laurentia inguruan destolestuz, eta zirkulazio-patroi antiziklonikoa (erloju-
orratzen norabidekoa) ezarri zen Laurentiako izotz-xafla gainetik. Ondorioz,
ozeanoetako batezbesteko tenperatura globala 2-3ºC-ez hotzitu zen, eta Ipar
Atlantikoko azaleko ura 10ºC-ez. Izotz-xaflaren hegomendebaldetiko ertzean
zehar, ekialdeko haize erlatiboki sikuek Iparramerikako iparmendebaldeko lakuak
lehortarazi zituzten. Hegoalderago mendebaldetiko haizeek, aire-masa ozeanikoz
saturatuta garraiatzen zituzten, eta goratu egin zuten Iparramerikako
hegomendebaldeko lakuetako ur-maila.
Bestalde, datu paleoklimatikoek jazokune glazialekiko eta bai montzoi-
zirkulazio eta prezipitazioarekiko asoziazio estua erakutsi dute. Montzoiak,
latitude tropikal eta subtropikaletako uda gorian gertatzen den itsasoko eta
lehorreko eguzki-beroketa diferentzialak joanarazten ditu. Ahalmen kalorifiko
murritzagoa duenez, lehorra ura baino askoz azkarrago berotzen da. Orduan,
lehorreko goranzko aire-masek ziklo konbektiboak eratzen dituzte, eta aire-masa
ozeanikoak kontinente barruraino bultzatzen dituzte, udako prezipitazio
gogorrak ondorioztatuz -montzoi-euriak-. Polen-erregistroek erakutsi bezala,
montzoi-jazokunerik bortitzenak, udako eguzki-erradiazioaren erpinekin batera
suertatu dira, orain 126.000, 104.000, 82.000 eta 10.000 urte. Alderantziz,
montzoiak inoiz baino bigunagoak izan ziren maximo glazialetan, eta sarritan,
lurralde tropikal heze batzuren aridifikazioa ekarri zuten.
Laburbilduz, egungo munduak ez ditu animaliek eta landareek azken 2 milioi
urtean bizi izan dituzten baldintzak islatzen. Oraingo periodo beroa beharbada
Pleistozenoko 10 %ari dagokio. Zona klimatikoek latitude eta altitudean
aldatzera jotzen dute ziklo glazialekin, baina, gainera, zona horien izaera
espezifikoa ere nabariki bestelakotzen da, tenperatura, prezipitazioa, eta
zirkulazio atmosferiko eta ozeanikoaren konbinazio berriak direla-eta.
Batzutan, aldaketa horien ondorioz lurzoru berrietara igaro izan dira.
Bestalde, gune klimatiko gehienak ekuatorerantz mugitu direla, klima tropikalek
aukera gutxi dute aldaketa geografikoetarako. Zelan, ba, biotak zona berrietako
klima hotzagoetara moldatu ziren, baina aldi berean mantenduz eta garatuz beste
inon aurkitzen ez den biodibertsitatea. Hurrengo atalean itzuliko gara paradoxa
intrigagarri horretara, jazokune glazialen beste ondorio biogeografiko
batzurekin batera. Hori baino lehenago, baina, ziklo glazialekin
erlazionaturiko fenomenorik sarkorrenetan zentratuko gara, alegia, itsas
mailaren aldaketa global eta erregionaletan.

Pleistozenoko itsas mailaren aldaketak
Pleistozenoan zehar itsas mailen fluktuazioak ikaragarri handiak izan dira, bai
eskala erregionalean, bai eskala globalean. Aldaketa eustatikoak, itsas
mailaren fluktuazioak dira, itsasoko izotz-masa handien urtuketa dela-eta
sortuak, edo, alderantziz, itsasoko ur-bolumen eskergen izozketak sortuak.
Ostera, aldaketa isostatikoak gertatzen dira, lurrazalaren zatiak astenosferan
altxatu edo hondoratu egiten direnean, ondorioz itsas mailaren aldaketa
bereziki lokalak ekarriz. Iparraldeko goi-latitudetako zenbait gunetan,
glaziare astunek 300 m baino gehiagoko makurdurak sortu dituzte lurrazalean.
Azken oraintsuko maximo glazialean, Ipar Hemisferioko lur osoaren ia heren bat
glaziare lodiez estalita egon zen, eta izotz-eremu zabalak hedatu ziren
poloetako ozeanoetan ere. Ondorioz, ur-bolumen ikaragarria hartu zen itsasotik,
seguruenez izotzezko 50 milioi km
3-ri dagokiena baino gehiago, hau da, egungo Antartika eta Groenlandiako izotz-
xaflak baino gehiago. Hala ere, Wisconsin glaziazioan ondorioztatutatko itsas
mailaren 100 m-ko beherakada nahikoa neurrikoa izan lehenagoko zenbait maximo
glazialekin alderatuz gero, izan ere, zenbaitzutan beherakada 160 m-koa baino
handiagoa izan bide da. Modu berean, oraingo periodo interglaziala ez da
erregistroko beroena. Hasierako periodo interglazialen intentsoenetako batzutan
itsas maila egungoa baino 70 m gorago egon izan da. Pleistozenoan zeharreko
itsas mailaren aldaketen anplitude osoa 230 m-raino irits daiteke. Horrela
izanik, nahiz eta erregistro geologikoaren zati nimiño horretako plaka
tektonikoen egonkortasuna nabaria izan, lurraren soslai biogeografikoa beste
edozein periodotan bezainbeste alda zitekeen. Are eta Holozeno goiztiarreko
itsas mailaren 100 m-ko beherakadak ere, ezkutu kontinentaleko azalera
nabarmena utzi zuen airean, eta horrenbestez, erregio biogeografikoen arteko
lur-zubiak bideratu zituen. Jazokune horien garrantzi biogeografikoa
ikaragarraia. Wallace-ren lerroak, esaterako, erregio orientala eta erregio
australiarra bereizten dituena, kointziditu egiten du, Sunda Ezkutuaren eta
Australia-Ginea Berria-Tasmania Ezkutuaren barruko lur-zubien hausturarekin.
Itsas mailaren aldaketa globalak (eustatikoak) laburtu dira 7.10 irudian.
Lurralde batzutarako, hala ere, aldaketa isostatikoak neurri beretsukoak izan
dira, baina alde garrantzitsu batekin: aldaketa isostatikoak atzeratu egiten
dira aldaketa eustatikoen ostetik. Mende batzutako kontua izaten da lurrazala
leheneratzea, behin eta izotzek atzera egin eta gero. Beraz, tenperatura goratu
ahala, gorantz doazen itsasoek kontinenteen alde hondoratuak betetzen dituzte
sarritan, eta itsaso zabal azalak eratzen. Esaterako, Holozeno goiztiarrean
(orain 12.000-10.000 urte), San Lorentzo Ibarra eta Ipar Amerikako Laku Handiak
Atlantikoko urek gaineztatu zituzten. Jakina, itsas korridore horrek
sakabanakuntzarako aukera ezinobea eskaini zien kostalde atlantiarreko hainbat
biziduni. Osteko gorakada isostatikoak (275 m-rainokoa) korridorea drenatu
zuen, eta San Lorentzo ibaia Laku Handien husbide bihurtu zen.
Laburbilduz, jazokune glazialek glaziatubako lurraldeen arteko sakabanakuntza-
arrutak eraldatu zituzten, eta hori, ikusi dugunez, izotz-xafletatik asago eta
glaziareak atzeratu eta askoz beranduago. Maximo glazialetan, iparraldeko
erregioetako ekosistema jarraiak, lur glaziatubakozko gordailu bakartu eta
barreiatu bihurtu ziren, izotz-xaflen ertzetan; bestalde, luzaroan isolaturiko
biotak elkartu egin ziren, geroago urperatu diren lur-zubiei esker. Lur-zubi
horiek sakabanakuntza-arrutak izan ziren biota lurtarrentzat, baina baita
benetako barrerak bizidun itsastarrentzat. Hortaz, ziklo glazialek truke
biotikoa ahalbideratu zuten uhinkadaka, eta txandaka biota lurtar eta
itsastarrentzat.


****** Glaziazioekiko erantzun biogeografikoak ******

Pleistozenoko bioten dinamika biogeografikoa, inguruneko hiru aldaketa
oinarrizkok sortarazi zuten:
1/ Habitaten kokapen, zabalera eta konfigurazioaren aldaketak.
2/ Gune klimatiko eta enbiromentalen izaeraren aldaketak.
3/ Sakabanakuntza-arruten eraketa eta desagerpena.
Klima erlatiboki egonkor eta uniformeetara luzaroan moldaturiko bioten
erantzuna hiru motakoa izan zen:
1/ Espezie batzu gai izan ziren euren habitat optimoarekin batera “flotatzeko”,
latitudean edota altitudean lekuz aldatu zirenean.
2/ Beste espezie batzu gelditu egin ziren zeuden lekuetan, eta aldatutako
inguruneetara moldatu egin ziren.
3/ Bestetzuk eremu-murrizketa jasan zuten, eta suntsipena akabuan.
Ikusi ahal izango dugunez, ziklo glazial/interglazialeko ingurune-estresek
deskateatu zituzten hiru motako erantzun horiek. Erantzun biogeografikoaren
izaera espezifikoa aldat egin zen nahikotxo, espezieen eta erregio
biogeografikoen arabera, baina laburbilduta daude 7.1 boxean. Holako sinopsia
oso erabilgarria izan daiteke, baina benetako ulerkerarako hobe da kasuz kasu
azterztea, benetan faszinagarriak baitira.

Biota lurtarren erantzun biogeografikoak
Maximo glazialarekin erlazionaturiko aldaketa klimatikoek, estepa, sabana eta
adaburu-sabai irekiko ekosistema lurtarren hedaketa orokorra ekarri zuten,
batez ere euri-oihan tropikalen kontura. Oro har, biomak 10ºtik 20ra aldatu
dira latitudean periodo glazial eta interglazialen artean, nahiz eta kokapen
erlatiboak mantendu egin diren, bai latitudean eta bai altitudean (hau da,
betiko sekuentzia: tundra, baso boreala, sabana, euri-oihana). Orduan orain
bezala, gerriko klimatikoek landarediaren patroi zonalak itxuratu zituzten, eta
zona horiek estutu egiten ziren episodio glazialetan zehar. Bestalde, itsasoko
erresuman isoterma eta patroi biogeografikoen aldaketa latitudinalak batez ere
latitude ertainetan gertatu izan dira (35º-55º), baina askoz txikiagoak izan
dira latitude baxuetan.
Bioma eta zona klimatikoen aldaketak, alabaina, korapilatu egin izan dira
korronteak eta egitura topografikoak direla-eta (mendi-kateak, ibai handiak,
ur-bolumenak...). Europan, Alpeek, Pirinioek eta Mediterranio Itsasoak oztopatu
zuten bioma batzuren hegoalderanzko aldaketa oraintsueneko maximo glazialean.
Ostera, Iparramerikako iparretik hegoalderanzko ibai-arro eta mendi-kateek
erraztu egin zuten goi-latitudeetako biomen sarrera, latitude subtenperatu eta
subtropikaletaraino iritsiz. Wisconsin glaziazioaren maximoan (orain 18.000
urte), tundra eta baso borealak sakon sartu ziren kontinente barruan Mississipi
ibaiarekin eta Appalache mendiekin batera. Beste horrenbeste gertatu zen Mendi
Harritsuetan zehar.
Kolombiako Andeetako polen-soslaiak aztertuz, landaredi-zonek azken maximo
glazialetik hona gorantz jo dutela ikusi da. Andeetako oineko oihan tropikala
(euri-oihan tropikala barne) gorantz askoz hedatuago dago egungo egunean, orain
14.000 urte zegoena baino. Subparamoa berdin-antzean geratu da, baina paramoa
eta superparamoa estutu beharrean aurkitu izan dira. Goiko landaredi-motak
mendi-tontorretik paraje egoten direnez, bioma horiek estaliriko azalera osoak
fluktuazio nabariak jasan ditu, eta hainbat suntsipen gertatu izan dira,
populazio batzu gune murriztuetan bakartuta geratu direnean. Horrelako lurralde
menditsuetan, aldaketa elebazionalak 150 m-tik 1500erainokoak izan dira tarte
glazial eta interglazialetan, eta aldaketa latitudinalak baino askoz azkarrago
gertatu izan dira.
Oihan subtropikalen goi-muga probablea ikusi ahal dugu 7.16. irudian, hiru
lurralde ekuatoriali dagokienez (Ekialdeko Afrika, Ginea Berria eta Hego
Amerika). Eskema bakoitzak oihanaren altitude-aldaketa bortitzak iradokitzen
dizkigu, azkeneko 34.000 urteetan zehar. Kurbak ez dira identikoak, baina kasu
bakoitzean oihan tropikalaren goi-muga gradualki murrizten hasi da orain
29.000-27.000 urte, baina alderantzizkatu eta berriro azkar gora joateko orain
16.000-15.000 urte. Gune horiek elkarrengandik asago egon arren, ba dago
nolabaiteko sinkronizazioa aipaturiko fenomenoen artean.
Ginea Berriaren hegoaldean justu, Australiako iparrekialdeko Queensland-ek
aldaketa bortitza erakutsi zuen Pleistozeno berantetik orain 6000 urte arte,
baso esklerofiloa euri-oihan bilakatu zelarik. Puntu honek, dena dela, adierazi
egin digu, paleoklimatologian joerak extrapolatzea eta landarediaren historia
ulertzea oso zaila dela, horretarako egungo landaredia aztertuz. Berriro ere,
egoera glazialarekiko erantzunak ez ziren uniformeak izan globoan barrena.
Afrikako eta Amazoniako euri-oihanak idortasun glazialari erantzunez murriztu
egin ziren bitartean, Sumatrakoak aldaketa barik mantendu ziren.
Areago, Pleistozenoko gorabehera klimatikoei erantzuteko gertaturiko aldaketa
geografikoak korapilotsuagoak izan ziren espezie bakanei zegokiela. Izan ere,
unitate diskretu gisara baino gehiago, aldaketa klimatikoei erantzuteko bioma
eta komunitateak desintegratu egin ziren sarritan, eta espezie askok, gehienak
izan ez baziren, banaka ihardetsi zuten. Espezieen banaketen aldaketak bai
faktore extrintsikoek eta bai faktore intrintsikoek eragin zituzten. Faktore
extrintsikoen artean klima, lurzorua, haize nagusiak, ozeanoko korronteak eta
egitura topografikoak aipatuko ditugu, gorago azaldu legez. Iparramerikako gune
deglaziatuen pagoaren kolonizazioa adibide ona da faktore horien eragina
ilustratzeko. Behin pagoa Michigan lakuaren hegoekialdean ezarri eta gero,
orain 7000 urte, beste 1000-2000 urte behar izan ziren lakuaren beste alderaino
iristeko. Seguruenez, hegaztiek (kasurako gizakiak desagertarazitako
Ectopistes migratoriususoa) zeregin garrantzitsua bete zuten beharleku
horretan, bai pagoaren eta bai beste espezie batzuren haziak garraiatzeko
barrera geografikoetan zehar. Espezieen banaketaren aldaketarako gaitasuna,
bestetik, elkarrekintza interespezifikoek eraginda egon daiteke, dela lehia,
dela harrapakaritza, dela parasitismoa.
Espezieek aldaketa klimatikoei ihardesteko era indibidualak, neurri handi
batean, faktore extrintsikoen aurrean moldatzeko duten gaitasun propioaren
araberakoak izaten dira, eta sarritan oso desberdinak. Jasankortasun
fisiologikoa, jokabidea, bizi-historiaren estrategia, hazkunde-tasa,
sakabanakuntza-ahalmena eta beste hainbat faktore oso aldakorrak dira
espezierik espezie, baita komunitate berekoen artean ere. Polen-azterketek eta
bestelako metodoek aldaketa interespezifiko galantak erakutsi dituzte zuhaitz-
espezieen migrazio-tasetan. Iparramerikako zuhaitzen eremu-hedaketaren tasen
batezbestekoa, urteko 100-400 m artean egon da Holozenoan zehar. Ondorioz, egun
menperatzaileak diren zenbait espezie, ia iritsi berriak izan daitezke
komunitate horietan. Gaztaina amerikarra (
Castanea dentata), esaterako, espezie nagusia izan zen Appalache mendietako
harizti-gaztainadietan 5000 urtetan zehar, baina, orain 2000 urte iritsi zen
Connecticut-eko basoetara. Iparramerikako mendebaldeanPinus
contortavar.latifoliapinuak urteko 200 m-z hedatu du bere eremua, eta orain
mende batzu iritsi zen Alaskako hegoalderaino, egun ere iparralderantz zabalduz
doalarik.
Eremu-hedaketaren tasa oso aldakorra izan daiteke espezierik espezie, eta bai
espezie barruan ere. Wisconsin glaziazioaren amaieran, esaterako, izei zuria (
Picea glauca) iparralderantz zabaldu zen, Laurentiaren bai ekialdetik eta bai
mendebaldetik, bietatik. Ekialdeko ertzean, 14.000 urtetik 7000 urterarte 300 m
aurreratu zuen urteko. Ostera, mendebaldetik migrazioa urteko 3000 m-koa izan
zen, hango haizeak bultzarazita.
Eremu-hedaketaren tasa ezezik, hedaketaren norabidea ere oso aldakorra izan
daiteke espezieen arabera, eta espezie asko longitudean eta latitudean mugi
daitezke. Jakina, beste askok altitude-aldaketak jasan zituzten.
Alderantzizkaketa klimatiko batetik hurrengorako banakako erantzun horien
guztien emaitza orokorra, komunitateen birrinketa izan zen. Animaliak landareak
baino azkarrago mugitu ziren. Komunitateak desakoplatu egin ziren.
Iparramerikako mendebaldeko latitude subtenperatuetan (30º-40º N), adibidez,
komunitate glazialek eta gaur egunekoek landare-espezieen kopuru osoaren heren
bat baino gutxiago konpartitzen dute. Biomak era aurresenkor batez mugitu
baziren ere, ekosistema bakoitzeko espezie-osaketa nabariki aldatu zen, eta
sarritan urrats glazial bateko komunitateek ez zuten analogorik hurrengo
urratsean.
Ez da bakarrik espezieak komunitate baitan deskokatu zirenik, areago,
komunitate eta biomak Pleistozenoko klimekiko oreka inoiz ez lortzea ere ba
zitekeen. Animaliak eta, batez ere, landareak, zona klimatikoekiko atzeratu
ziren, izan ere, beroriek gutxienez magnitude-ordena bat azkarrago mugitu
baitziren. Izatez, Holozenoko landare-komunitateak sarritan espezie-bilduma
efemero modura ulertzen dira, klima aldatu ahala elkartu edota bereiziko
direnak.

Estatu Batuetako hegomendebaldeko landare-komunitateen dinamika
Orain arte eztabaidaturiko dinamika biogeografikoa, xehetasun handiz ilustra
daiteke, Estatu Batuetako hegomendebaldeko lurralde idorretako landarediaren
aldaketak aztertuz. Ipar Hemisferioko basamortuak 30º-40º N-ko latitudean
kokatuta daudenez, eurotan ez zen izotz-xaflarik ez mendi-glaziarerik eratu.
Hala ere, Pleistozenoko ziklo glazialek sakon eragin zituzten. Izan ere,
basamortu horiek orain 12.000-18.000 urte bisitatzerik edukiko bagenu,
harrituta geratuko ginateke bertan bestelako klima eta landaredia aurkituta.
Basamortu sikuak fosilizaziorako gune eskasak direnez, nahikoa zaila izan da
euren historia biotikoa berregitea. Basamortu jakin bat zaharra ala gaztea al
da? Ekuatoretik hurbilago egon ote zen periodo glazio-plubialean zehar, ala,
dagoen lekuan mantendu zen, baina azalera murriztuta? Egun behatutako
basamortu-komunitateak Pleistozeno aurretikoak eta Pleistozeno bitartekoak al
dira? Basamortuko landarediak non iraun zuen bizirik periodo plubial mesikoan?
Luzatutako itaun horietariko askok erantzuteke diraute, baina ikerketa ugari
sortu dituzte. Tradizionalki, basamortuen historia eredu paleoklimatologiko
teorikoetatik eratorri da batik bat, eta ahal izan denean fosilekin-eta
egiaztatu da, edota polen-erregistroarekin. Nolanahi, momentuz ez dago
basamortuen eskala txikiko historia egiterik.
Azken hamarkadotan fosil-mota berri bat erabili izan da Estatu Batuetako
hegomendebaldeko lurralde idorretako landare-historia berreraikitzeko.
Neotomageneroko saguak habitat xerikoetako karraskari arruntak dira. Landare-
gaiak pilatzen dituzte gordailutan, batzutan koba edota arroka handien pean
babestuta. Gordailu horien hondarrak egitura solido bihurtzen dira, “zabortegi”
(middens) deritzenak, eta milaka urtez iraun dezakete, siku mantentzen baldin
badira. Landare fosilen iturri bikainak dira, zeren, lagin konpletoa eta
jarraia eskain baitezakete, saguek bete zuten 100 m2-ko gunean bizi ziren
landareena. Horietako zabortegiak leku eta altuera desberdinetan bilduz, eta
erradiokarbonoz datatuz, ikerlariek iraganeko erregimen klimatikoak, landare-
konposaketak eta altuera-aldaketak berreraiki ditzakete, 40.000 urteko
atzerakada ahalbidetuz.
Zabortegien gaineko datuetatik zenbait joera ondorioztatu dira. Argi dago,
altuera guztietan azken 20.000 urteetan landaredi-aldaketa handiak egon direna.
Oro har, klima hotzago eta hezeagoa izan da azken maximo glazialean
(Wisconsin). Aldi horretan, landare-zonak egungo mugetatik 500-1000 m beherago
egon izan dira. Egungo konfigurazioranzko klima- eta landaredi-aldaketa azken
8000-12.000 urte tartean gertatu izan da batik bat.
Oro har,
Neotomageneroko saguen zabortegiek, polen-erregistro eta laku plubialen
azterketetan oinarritutako historiak egiaztatu dizkigute, baina, landaredi-
aldaketen irudi azkos finuagoa damaigute. Orain argi dago landare-komunitateak
entitate oso gisa mugitu ez direna, mendian gora eta behera. Kasurako, maximo
glazial oraintsuenean (orain 21.000-15.000 urte), Grand Canyon-eko landare-
espezie gehienak 600-1000 m beherago bizi izan ziren. Aurkikunde horrek klima
hotzago eta hezeagoa adierazten du. Grand Canyon-eko ertzaren inguruan bizi
izan ziren espezie asko, alabaina, dagoenekoz ez dira lurralde horretako egungo
antzeko komunitateetan aurkitzen. Izatez, komunitateak eduki izan zituen
espezieen artean, baten batzu egungo egunean Nevadako iparrekialdean eta Utah-
ko iparmendebaldean aurkitzen dira, 500 km iparralderago.
Mendebaldeko mendi ertainetako konifero-basoetako landare nagusietariko batzu
(kasurako, ponderosa pinua eta pinazi-pinua) arraroak eta murritzak izan ziren
aldi glazialetan. Bestalde, orain 10.000-30.000 urte askoz zabalduago egon
ziren espezie batzuk, egungo egunean banaketa murritzagoa dute, edo dagoenekoz
ez daude lurralde horretan.

Ur-sistemak: laku postglazialak eta plubialak
1/ Laku glazialak (kriogenikoak). Ez dago Pleistozenoko iharduera glazialekin
konpara daitekeen bestelako indar laku-egilerik. Glaziareak urtzeaz batera, ur
azaleko sistema itsastar asko goranzko urez ditximatuta geratu ziren. Munduan
zehar, urtutako urek magnitude ikaragarrizko ibai eta lakuak sortu zituzten,
haiekin alderatuz egungoak epotx nimiñoak direlarik. Horrela izanik, egungo
Superior lakua, munduko ur gezetako lakurik handiena, Agassiz laku glazialaren
laurdenera ez da iristen, zeinak Holozeno goiztiarrean 350.000 km
2-ko azalera eduki baitzuen. Agassiz lakuaren antzera, laku postglazial
gehienak orain 11.000-12.000 urte garatu ziren, eta hedadurarik handiea orain
10.000-9000 urte lortu zuten. Laku horien desagerpena, sarritan, katastrofikoa
eta ikaragarria. Izan ere, laku horiek urtuz zihoan glaziare baten ura biltzen
zuten glaziarearen alde batean, glaziarea bera antaparea izanik. Glaziarea
urtzean, izotz-antaparea bat-batean desagertuta, metatutako ur-bolumen eskerga
abaztorratzen zen, espantuzko uholdeak gauzatuz leherketak bailiren. Esaterako,
Ojibway lakuak amaiera espektakularra eduki zuen orain 8300 urte. Hudson badia
estaltzen zuen izotza bigundu egin zen, eta lakuaren adar batek James badia
ikutu zuen; kontu da, momentu batean izotzezko istmo estu bat geratu zela laku
eta itsaso artean, antapara gisara. Lakuaren gainazala itsas maila baino 250 m
gorago zegoen, eta bat-batean, antaparea apurtzean, lakua hustu egin zen
urjauzi katastrofikoa itxuratuz.
Atzeratuz zihoazen glaziareek sarritan izotz-masa eskergak utzi zituzten
bidean. Izotz-bloke horiek ehundaka urteetan mantendu ziren, eta aztarnak utzi
zituzten lurralde tenperatu holartikoetan, belardietako putzu gisara. Izotz-
blokerik handienek zokogune sakonak itxuratu zituzten, urez bete zirenak
(kettle lake= “pertz lakuak”). Atzerakada glazialaren heredentzia dira baita
ere, gutxi gorabehera zirkularrak eta sakon samarrak diren “urjauzi-putzuak”
(plunge pools); izatez, ur glazial urtutakoak glaziare gainetik isuriko ziren,
eta azkenik, ertzetik behera amildu, lurrean osin sakona itxuratuz (esate
baterako, Syracuse-ko Green Lake).
2/Lurralde idorretako laku plubialak. Ziklo glazialek animali eta landare-
komunitateak eragin zituzten, are eta glaziareen atzerakada-guneekiko urrutiko
lurraldeetan ere. Aldi plubialetan laku gazi edo geza asko sortu ziren lurralde
horietan, egungo egunean basamortua diren lurraldeetakoak barne. Aldi
plubialetan ur gezazko edo ur gazizko laku handi asko sortu ziren,
prezipitazio-tasa handiekin batera lurrunketa-tasa txikiak (batez ere
tenperatura baxuak direla-eta) suertatu baitziren. Biogeografo gutxi jaubetu da
egungo basamortuetan behinola egondako lakuen kopuruaz eta tamainuaz. Esate
baterako, Estatu Batuetako hegomendebaldean arro zabala dago, isolaturiko
mendi-kateez txipristindua. Aldi plubialetan zehar, arro horietariko asko urez
bete ziren. Orduko lakurik zabalena Bonneville deritzona izan zen, Utah, Nevada
eta Idahotik hedatua. Sasoi batzutan ur gezaz beterik egon zen, eta
iparralderantz husten zen, Snake eta Columbia ibaien bidez. Wisconsin ertainean
lakuaren sakonera 330 m-koa izan zen, eta 50.000 km
2baino gehiago zeuzkan, bertan ur gezetako komunitatea bizi zelarik (Salmo
clarkiamuarraina, besteak beste). Egungo Great Salt Lake ordukoaren hondarra
da. Beste laku plubial asko mantendu dira Nevadan, Oregon, Kalifornian,
Arizonan eta New Mexicon, nahiz eta gehienak azken 10.000 urtean lurrundu egin
diren, eta beste zenbaitzu oraintxe bertantxe ere lurruntzen ari diren.
Horrelako batek ondorioztatu zuen Heriotza Ibarra, Iparramerikako basamorturik
muturrekoena.
Jakina, laku plubialak beste kontinenteetako oraingo basamortuetan ere aurki
daitezke. Euren aztarnak –laku gaziak edota laku-ohantzeak- ugari dira,
esaterako, Atacama basamortuan, Australian, Itsaso Hilan, Kalaharin, Asian...
Sahara Basamortuko mendebaldea nahikoa mesikoa izan zen orain 5000 urte, haitz-
labarretako irudietan-eta egiazta daitekeenez. Beharbada, Chad lakua da
horrelakoen arteko nabarmenena; orain 16.000 km
2ditu, baina behinola 950 km-ko luzera zeukan, eta 300.000 km2(egungo Kaspio
Itsasoa), Sahara Basamortuko zati handi bat estalita; tamainu horretan mantendu
zen 22.000-8500 urte-tartean.
Holozenoan zehar gertaturiko laku plubialen desagerpenak, ondorio biogeografiko
sakonak eduki izan ditu. Batetik, ur-bolumen horien inguruko espezie askoren
suntsipen masiboa ekarri zuen. Bestalde, laku handien fragmentazioak, unitate
txikiak bakartuta utzi zituen, eta bizirik iraun zuten espezieek espeziazioa
jasan zuten (
Cyprinodongeneroko arrainak, esaterako).

Ziklo glazialak eta truke biotikoa
Maximo glazialetan gertaturiko goi-mailako landarediaren beheranzko aldaketa
altitudinalek, sakabanakuntzarako ibilbideak sort zitzaketen: horrelako
beherakadek mendi-kateak zeharkatu eta migratzea ahalbideratuko zien, lehenago
gailurrerietan bakartuta zeuden animali eta landare-espezieei. Hain zuzen ere,
mekanismo horixe da hainbat autorek inbokatu dutena, landarediaren eta
berorrekin asoziaturiko animalien sakabanakuntza intrakontinentalerako;
mekanismo horrek disjuntzio taxonomikoak ekarriko zituzkeen, osteko urrats
batean berriro, gorakada ondorioz, isolamendua agertzean.
Ziklo glazialek antzerako ondorioak eduki zitzaketen itsasoko bizidunen artean.
Ur hotzetako espezie estenotermalen kasuan, ur tropikal bero samarrak
sakabanakuntzarako barrera fisiologiko eraginkorrak dira, eta banaketak
mugatzen dituzte, Ipar eta Hego Hemisferioetako goi-latitudeetara. Maximo
glazialetan, ostera, itsasoko uren hozketak behe-latitudeetako guneetaranzko
hedaketa baimenduko zuen. Osteko beroketak banaketa-murrizpena ondorioztatuko
zuen, eta bai, ziurrenez, espezie horien banaketa bipolarra.
Lehenago aipatu dugunez, itsas mailaren aldaketa eustatiko eta isostatikoek
sakonki bestelakotu zituzten truke biotikorako aukerak, bai itsasoko eta bai
lehorreko biotentzat. Wisconsin glaziazioan zehar oso jaitsitako itsas mailek
lur-zubi zabalak sortu zituzten, dela Beringia (Siberia eta Alaska artean),
dela Sunda Ezkutua (Malaysia eta Indonesia artean), dela Arafura eta Bass
(Ginea Berria-Australia-Tasmania). Esan bezala, lur-zubiek itsasoko biota batzu
deuseztatu egin zituzten, eta beste batzu zatikatu, eta, bestalde, korridore
gisara jokatu zuten bizudun lurtarrentzat. Edozelan ere, sarritan truke
biotikoa asimetrikoa izan zen, espezie gehiago migratuz lurralde handitik
(espezietan joritik) txikirantz (espezietan txirorantz) alderantziz baino,
esaterako, Siberiatik Alaskaraino, Hegoekialdeko Asiatik irletarantz,
Australiatik Tasmaniara. Beringian zeharreko bizidun lurtarren trukaketa
biotikoa oso munta handikoa izan zen, biota neartiko eta biota paleartikoaren
arteko antzekotasuna gauzatzeko. Adibidez, gure espezieak berak ere lur-zubi
glazial hori erabili zuen Siberiatik Iparramerikaraino iristeko.
Modu berean, itsasoko bizidunen kasuan ere trukea asimetrikoa izan ohi da.
Bering itsasartea korridore garrantzitsua izan da aldi interglazialetan:
espezie gehiago izan dira Pazifikotik iparralderantz migratu dutenak, hau da,
alde joritik txirorantz itsasoan ere. Zenozoiko berantean, 125 ornogabe-
espeziek inbaditu dute gune artiko-atlantikoa Pazifikotik, eta soilik 16k
kontrako norabidean.
Aurreko gaian ikusi genuenez, orain 3.5 milioi urte sortu zen Iparramerika eta
Hegoamerika arteko lur-zubia. Ondorioz gertatu ziren biota neartiko eta biota
neotropikal arteko truke-uhinak (Truke Amerikar Handia, Great American
Interchange), ez ziren posible izan soilik jazokune tektonikoei esker,
garrantzizkoak izan baitziren aldaketa eustatikoak eta ziklo glazialekin
erlazionaturiko bestelako fenomenoak. Maximo glazialetan zehar, itsas mailen
beherakadak Ertamerikako lur-zubiaren azalera eta altuera emendatu zituen.
Beharbada hori baino inportanteago suertatu ziren, maximo glazialetan nagusitu
ziren baldintza sikuak, sabana ekuatorerantz bultzatu zutenak, eta, hortaz,
habitat ireki horietako baldintzetara moldaturiko espezieentzat karraju jarrai
egokia gauzatu zutenak. Atzera ere itzuliko gara kontu honetara 16. gaian.

Erantzun ebolutiboak eta Pleistozenoko aterpeak.
Hurrengo gaian ikusiko dugunez, dibergentzia ebolutiboa dinamika
biogeografikoarekin erlazionatuta dago, estuki erlazionatuta gainera, gene-
mordoen nahasketa edo isolamendua baitakar. Pleistozenoan zehar gertaturiko
espezie-banaketen hedaketa eta fragmentazioa aintzat hartuz, ziklo glazialek
ondorio ebolutibo sakonak eduki ahal izan dituzte. Oraingo honetan,
hipotetizaturiko mota biko aterpeetan gerizatutako Pleistozenoko biotek
emandako erantzun biogeografiko eta ebolutiboak aztertuko ditugu, alegia, oihan
neotropikaleko aterpeetakoak eta aterpe glazialetakoak (nunatak-ak).
1/ Pleistozenoko aterpe neotropikalak.
Euri-oihan tropikalak egitura ikaragarriak dira, biodibertsitate
liluragarridunak. Ikerlari askok, tradizionalki, aterpe egonkortzat jo dituzte,
eta euren ustean milioika urtez aldatu barik mantendu ziren, nahiz eta klima
zorrotz eta fluktuatzailea izan gaineratiko lurraldeetan. Alabaina, oraintsuko
frogek iradoki digutenez, euri-oihanek ere aldaketa klimatiko nabariak jasan
dituzte, eta horrenbestez, euren banaketa sano mugitu da azken 40.000 urteetan,
eta gorabehera horiek tarteko inoiz egun baino askoz murritzagoa izan zen.
Amazonaren arroan, egungo munduko euri-oihanezko zabalera jarrai handiena
duena, ikerlariek espezie-aberastasun oso handiko guneak aurkitu dituzte,
endemismo-mordoarekin. Kasurako, sei gune nagusi identifikatu dira, non 150
hegazti-espezie estuki murriztuta baitaude. Batzutan gune horiek espezie bereko
subespezieez beteta daude, edota antzeko espezieez, “superespezie” berekoak.
Dirudienez, patroi berbera aurkitu da narrasti-familiatan, anfibioetan, zur-
landareetan, tximeletetan (berauentzako gune gehiago identifika badaitezke
ere).
Itxuraz hain homogeneoa den habitatean espezie-aberastasunaren eta endemismoen
patroi intsular horiek, Haffer eta beste batzuri ere zentru horiek aterpeak
izan direla iradoki diete, alegia, maximo glazialetan mantendu egin ziren euri-
oihanezko irlak. Haffer eta kideek “bikariantza ziklikozko eredu” bat garatu
zuten (halaber espeziazio-ponpa eredu deritzona) euri-oihan tropikaletako
dibertsitate ikaragarria azaltzen ahalegintzeko. Eredu horren arabera, oihan
tropikaleko eremu zabaleko espezieen populazioak isolatuta geratu ziren maximo
glazialetan euren habitata fragmentatu zenean. Tarte glazial erlatiboki siku
horiek 100.000 urterainoko iraupenak eduki zituzten, ustez nahikoa luzeak
dibergentzia ebolutibo esanguratsuak gerta zitezen, aterpe desberdinetan
bakartutako populazio haurrideen artean. Glaziareek atzera egin ahala, euri-
oihan bakartu horiek zabaldu egin ziren, eta une batean berriro batu,
Amazoniako oihan jarraia gauzatuz. Aterpeetako populazioek hedatu egin zituzten
euren esparruak, eta aldameneko aterpeetako erlazionaturiko populazioekiko
kontaktuan jarri ziren. Haffer-ek postulatu egin zuen, isolamenduan zeharreko
dibergentzia, ukipen sekundarioko guneetan indartu egin bide zela, ugal
isolamendurako mekanismoak suspertuz. Hala ere, itxuraz ez zen ahaide estuekiko
ugal isolamendu osoa lortu oraintsueneko ziklo glazialean. Intsektu, musker eta
hegaztiei dagokienez, ukipen sekundarioko guneak, hibridazioa sarri gertatzen
deneko lurraldeak dira.
Haffer-en aterpeen hipotesiak euri-oihan tropikaletako dibertsitate handiaren
eta endemismoen azalpen interesgarria eskaini arren, joan den hamarkadan
zientzilari askok eztabaidatu zuten haren baliogarrotasuna, zenbait objekzio
direla-eta. Lehenengo eta behin, Haffer eta kideek larretsi egin ahal zuten
maximo glazialeetan zeharreko euri-oihan tropikalaren murrizketa. Hozketa
Amazonian barrena nahikoa uniforme izan zenez, euri-oihan neotropikala eta
berari atxikitako populazioak, beharbada, ez ziren hipotetizatu bezala
fragmentatu eta bakartu. Bigarrenik, datu molekularrek eta datu genetiko eta
fenotipikoek forma endemiko asko hipotetizaturiko aterpeak baino askoz
zaharragoak direla erakutsi dute (hau da, 18.000 urtekoak baino
aintzinagokoak). Hirugarrenez, dirudienez gainjartzapen gutxi dago taxon
desberdinetako endemismo-zentruen artean. Azkenik, interesgarri eta
erakargarria delarik ere, Haffer-en hipotesia ez da, egungo euri-oihan tropikal
jarraiaren dibertsitate handiaren azalpenik partsimoniosoena. Oihan
tropikaletako ekosistemak inoiz onartutakoa baino askoz heterogeneoak dira
espazialki. Orain begitandu denez, hipotetizaturiko aterpeek gune altuak
izatera jotzen dute, ingurune abiotiko eta landaredi bereizia dutenak.
Objekzioak objekzio, Haffer-en hipotesiak akuiluaren zeregina bete zuen,
glaziareetatik urrutiko bioten gaineko ziklo glazialen ondorioak aztertu eta
ulertzen hasteko. Haffer-en jatorrizko eredua egungo egunean makal samar badago
ere, nork dinosku posiblea ez zela, hasierako tarte glazial bortitz batean
oihan neotropikalak nahikoa fragmentatuta eta isolatuta egotea,
biodibertsitatea suspertuz.
2/ Nunatakak: aterpe glazialak. Nunatakak izotz-xaflen barruan edota inguruan
mantendu ziren aterpe glazialak dira, Pleistozenoko fitogeografian gai arrunt
bihurtu direnak. Nunatakak glaziare baten periferia kontinentalean era
zitezkeen, edo mendikatea baten baitan poltsa isolatu gisara (adibidez,
tontorrik garaienen erpinetan), edo itsas hegian non haitzlabarrak
glaziareetarako oso malkarrak baitira, edota aldameneko izotz-xaflen artean.
Geologoek zenbait “barne”-nunatak posible identifikatu dituzte. Laurentia
izotz-xaflak Iparramerikako iparrekialde eta iparrerdialde gehiena estali zuen.
Izotz-xafla horren barruko lurralde ez-glaziatu ospetsuena gune “atxilotua”
(driftless area) da, Wisconsin-eko hegoaldean, Illinois eta Iowa parean, gune
eliptiko bat glaziare-fronteak ukitu ez zuena. Bestalde, Mendikateko glaziare-
konplexua Kanadako mendebaldean gertatu zen, Kanadako Mendi Harritsuetatik eta
aldameneko Alaskatik (eta irla Aleutiarretatik) itsas hegiraino, Washington,
Idaho eta Montanako iparraldeko puska batzu ere besarkatuz. Ba, dirudienez,
zenbait nunatak estu eratu ahal izan zitezkeen, Laurentia eta Mendikateko
izotz-xafla arteko ibarretan.
Hainbat fitogeografok erabili dituzte landare-banaketak iparraldeko beste
nunatak batzuren froga gisa, baina, eduki izan duten erantzuna ez da beti
faboragarria izan, batez ere geologoen aldetikoa. Hipotetizaturiko aterpe
neotropikalen antzera, nunatak horiek egon egin direla proposatu da, han non
ikerlariek landaredi artiko-alpetarraren poltsa txiki eta isolatuak aurkitu
dituzten tokietan, batik bat espezie-aberastasuneko edota forma arraro eta
endemikoko guneak izanda. Horien adibide dira Norvegiako ustezko nunatak bi,
disjuntzio interesgarriak inkluditzen dituztenak. Kasurako,
Rhododendron lapponicumGroenlandian eta Iparramerika eta Asiako alde artiko eta
alpetarretan agertzen da, baina Norvegiako gune bi horiez kanpora ez da Europan
beste inon bizi. Pielou-k (1979) eztabaidatu ditu gune horiek nunatak gisara
interpretatzeko orduan agertutako arazoak, eta haren ustez garrantzitsuena
ondokoa da: oso zaila da frogatzea, Pleistozeno-amaierako izotz-xaflaren
atzerakada osteko birkolonizazio-guneak ez direla.
Horietako barne-nunatak txikien garrantzi eztabaidagarriaz bestalde, glaziareen
periferiako nunatakek aterpea eskaini ahal izan zuten espezie askorentzat.
Esate baterako, Wisconsin glaziazioan gutxienez hiru aterpe handik iraun zuten
Iparramerikan: Beringiako lurralde zabal izozbakoa, Iparmendebaldeko itsas
hegia, eta Nova Scotia (Eskozia Berria). Euron habitatekin batera lekuz
aldatzeko gai izan ez ziren espezie askok bizirik iraun zuten aterpe horietan,
eta are eta dibertsifikatu ere horietaiko zenbaitzuk. Horrela izanik, hainbat
patroi biogeografiko holartikok damaigu aterpe glazial horien garrantziaren
lekukotasuna.
Hultén fitogeografoak (1937) aurkeztu zuen argiro Beringia Pleistozenoko aterpe
bat izatearen tesia. Izan ere, Hultén-en lana klasiko bihurtu da alor horretan,
landare-banaketak eskala handian dokumentatu zituelarik. Lortu zituen banaketa-
mapa zehatzek sintesi emankorra erraztu zioten. Egia esateko, Hultén-en ideia
garaia baino lehenago iritsi zen, baina gerora zenbait frogapen-lerrok lagundu
dute Wisconsin maximo glazialean Beringia landarediz gaineztatuta egon zela
egiaztatzen. Lehenengo eta behin, Colinvaux (1981, 1996) eta bestek aztertu
dituzte polen fosilaren erregistroak, eta lur-zubiaren iparraldean eta
erdialdean tundra mesikoa aurkitzen zela erakutsi dute. Bigarrenik, Wisconsin
glaziazioaren puntu gorenean Yukon-en zuhaitz dikotiledoneo hostogalkorrak eta
alertzeak (
Larix) egon zirela frogatu da (1981). Azkenik, Alaska barruko Pleistozeno
beranteko ugaztun fosilak erauzi dira, orain 40.000 urtekoak, eta apaxtun
handien aniztasun zabala aurkitu da (mamut iletsua, errinozero iletsua, idi
musketadunak, karibua, zaldia, gamelua). Dena dela, ugaztun larrekari horiek
Beringian bizi izan zirenean, hango landaredi-estaldura eta gustuko zuhainaren
emankortasuna oraingo komunitateena baino askozaz txikiagoa izan zen. Wisconsin
maximo glazialaren osteko suntsipen-uhinak, apaxtunen zuhaina emendatuz
zihoanean, guztiz intrigagarri suertatu dira, eta, beharbada arrazoi osoz,
gizakiei egotzi zaizkie, beherago aztertuko dugunez. Misterio hori argitzeak
luze jo badezake ere, ez dago zalantzarik Beringia lur-zubiaren benetako
garrantziaz, bai aterpe gisara ate bai sakabanakuntz korridore modura hainbat
animalia eta landare holartikoentzat, gizakiak barne, izan ere, sasoi batzutan
1000 km-ko zabalera eduki baitzuen.
Bestalde, glaziareen eraketa eta garapenak puskatu egin zituen, iparraldeko
espezieen behinola jarraiak izandako banaketak, eta horrela izanik,
dibergentzia ebolutiboa suspertu zuen bakartutako aterpeetan. Izatez, Beringia
izan zen Iparramerikako aterpe glazialik zabalena, eta animali dibertsitate
handia eduki zuen oraintsueneko maximo glazialean. Aterpe txikiagoek,
Pazifikoko iparmendebaldeko itsas hegikoek kasurako, espezie gutxiago eduki
zituzten. Oro har, orduko aterpe glazialen barruko lurraldeek dibertsitate
handiagoa edukitzen dute, orduko gune glaziatuetako lurraldeek baino.
Aterpe arteko gene-fluxu barik, populazioek dibergitu egin zuten genetikoki,
sarritan espezie-mailaraino ugaztun txikien kasuan edota maila
subespezifikoraino espezie handiagoetan. Horrelako dibergentzien adibide,
Beringiako populazioen eta glaziareen hegoaldeko populazioen artean, lur-
katagorri artikoa eta Columbiakoa dira, besteak beste. Ugaztun handien arteko
adibideak aipatzeko, altzea (
Alces alces gigas) eta Dall aharia ekarriko ditugu. Ostera, Pazifikoko
iparmendebaldeko aterpeak espezie gutxiago babestu zituen, eta bertako
populazioek Beringiakoek baino dibergentzia txikiagoa jasan zuten; kasurik
aipagarrienak Queen Charlotte artxipelagoko faunari dagozkio. Azkenik, datu
antropologikoek ere lekukotasun sendoa eskaintzen dute aterpe glazialen
ingurukoa. Iparramerikako inditarren hortzeria-ezaugarri, markatzaile genetiko,
odol-proteina, eta hizkuntza eraniztasunaren patroi biogeografikoek bateratasun
nabaria dute, bestelako ugaztunen patroi biogeografikoekin alderatuta.
Aipaturiko ezaugarri horien dibertsitatea (kasurako, hizkuntz kopurua azalera-
unitateko) altuagoa da behinola aterpe glazialak egon zireneko lurraldeetan,
eta are eta altuagoa aterpe handien lurraldeetan (alegia, altuagoa izotz-
xaflako hegoaldean Beringian baino, eta Beringian altuagoa Pazifikoko
iparmendebaldean baino).
Laburbilduz, Pleistozenoko aterpeek, eta bereziki zabalen eta bakartuenek,
berebiziko aukera eskaini izan zuten dibergentzia genetikorako. Alabaina,
sortutako forma endemikoak ez ziren oso azkar hedatu izotza desagertzean, ez
behintzak izotz-xaflatik hegoalderanzko espezieak bezain azkar. Bestalde,
behinolako aterpe glazialetako endemizitate handia, gaineratiko espezieek gune
horiek inbaditzeko ezgaitasunak sort zezakeen, hein batean bederen.


****** Ziklo glazialak eta suntsipenak ******

Lehenago esan bezala, Neogeno beranteko landare-suntsipen gehienak hasierako
ziklo glazialetan gertatu ziren, orain 5 milioi urte eta 0.7 milioi urte
artean. Aldi glazial horiek gainditu zituzten landareek euren zona
klimatikoarekin batera sakabanatzeko gaitasunari esker iraun zuten bizirik,
edo, bestalde, ingurune berrietara moldatzeko gaitasunari esker. Zenbait
taldek, Iparramerikako lurralde idorretakoek barne, erradiazio extentsiboak
jasan zituzten periodo glazioplubialetan. Itxuraz, Pleistozenoko azken ziklo
glazialetan aldaketa klimatikoetarako premoldatuta zeuden espezieak nagusitu
ziren landare-komunitateetan. Horrela izanik, landare-komunitateak altitudean
eta latitudean gora eta behera ibili ziren bitartean landare-suntsipen
erlatiboki gutxi gertatu izan ziren, oraintsueneko ziklo glazialetan.
Orobat, Neogeno beranteko itsas ornogabeen masa-suntsipenak erlazionatuta daude
ziklo glazialekaz. Landareekin bezala, Mediterranio eta Ipar Itsasoko
bibalbioen suntsipenak gogorragoak izan ziren ziklo glazial goiztiarretan, eta
gehienak Pliozenoan gertatu ziren, orain 3.2 eta 3.0 milioi urte artean, hau
da, gune horietako glaziazio-aztarnarik goiztiarrenekin. Osteko suntsipen-
episodioek Pleistozeno goiztiarrean jarraitu zuten, baina ez Pleistozeno ertain
edo berantean. Ematen du lehen biktimak espezie estenotermikoak izan zirela.
Baina, Pleistozeno ertainerako espezie horiek garbituta zeuden, eta ondorioz,
itsas biotetan espezie euritermikoak nagusitu ziren, eta horrenbestez, ez zuten
eragin handirik jasan, hurrengo ziklo glazialetako uraren tenperatura-
fluktuazioak zirela-eta.
Desberdin samarra da lur-ornodunen Pleistozenoko suntsipenen patroia. Ugaztun
handiak nagusitu ziren fauna iparramerikarrean orain 20.000 urte arte, baina
suntsituta daude gaur egun. Egun ez dago herbiboro handirik, hala nola,
mastodonterik, mamutik, gamelurik, llamarik, zaldi-behorrik, tapirerik,
nagirik, haitzulotako hartzik, eta ez egungo apaxdunekin ahaidetutako beste
asko. Era berean, desagertu egin ziren herbiboro handi horiek harrapatzen
zituzten karniboroak, dela hiena, dela dire otsoa (
Canis dirus), dela tigre sable-horztuna, dela lehoia. Hegazti handiak ere,
bereziki harrapari eta sarraskijaleak, suntsipen-gai galantak izan ziren sasoi
horretan. Desagertutakoen artean, IparramerikakoTeratornis incredibilisegon
zen, uste denez inoiz bizi izan den hegazti hegalari handiena: hegartea 5 m
ingurukoa zeukan, egungo kondoreak 3 m-koa duen bitartean.
Masa-suntsipen horren erregistroak, megafaunaren deuseztapen orokorra
ondorioztatu zuen kausa espezifikoaren bilaketara bultzatu zituen XIX. Mende-
hasierako paleontologoak. Suntsipen horiek bat-batekoak ala gradualak izan
ziren? Antzeko suntsipen-uhinak gertatu al ziren gaineratiko lur-masetan, eta
izatekotan, sinkronikoak izan ziren leku guztietan? Animalia eta landare
txikiak ere suntsitu al ziren? Pleistozenoko suntsipenak aldaketa klimatiko edo
geologikoek sortuak izan al ziren, ala, ostera, gizakiek egindako ehiza
larregizkoak erauzi zituen basapiztia horiek? Horiek guztiak erantzun beharreko
itaunak dira, Pleistozenoko fauna-aldaketa eta biogeografia ulertzekotan.

Triskantzaren hipotesia
Pleistozenoko triskantzaren hipotesiak, baita triskantza prehistorikoa
deritzona, gizakiak jotzen ditu, ugaztun herbiboro handien (50 kg-tik gorakoak)
masa-suntsipenaren erantzule, eta bai beroriez elikaturiko karniboro eta
sarraskijaleen desagerpenaren errudun, Wisconsin aldiko glaziareak atzeratu eta
gero. Izatez, hipotesi zaharra da, baina oso modu argian aurkeztua, eta beraz,
azalpen horren asuntzio eta predikzioak testatu eta faltsatu egin daitezke.
Ikus dezagun xehetasun apur bategaz.
Triskantzaren hipotesiaren arabera, Wisconsin berantean gizaki ehiztari oso
trebeak iritsi ziren Iparramerikaraino; populazio oldarkor hori Asiatik
zetorren Beringia lur-zubian zehar. Behin Amerika kolonizatu eta gero,
hegoalderantz eta ekialderantz hedatu ziren Iparramerikan, Hegoamerikaraino
zabalduz, eta bidean animalia handiak garbituz. Jatorriz Amerikako animaliek ez
zuten defentsa-jokabide egokirik harrapakari berri horiek saihesteko. Janari-
hornidura galanta aurkitu zutenez, iritsitako giza populazioa emendatu-edo
egingo zen, eta horrek janari-iturri etengabekoaren premia larria
ondorioztatuko zuen. Sarraski horien ostetik ez zen bestelako ugaztun-
inmigraziorik gertatu Asiatik, suntsitutako espezieak ordeztuko zuenik. Bizirik
iraun zuten ugaztun-espezie gehienak, Pleistozenon Amerikara Mundu Zaharretik
zabaldu ziren horiek izan ziren, hau da, dagoenekoz gizaki ehiztariekiko hein
batean moldatuta zeudenak.
Zirriborratu dugun eszenarioaren aldeko frogak hainbat motatakoak dira.
Lehenik, fosil-erregistroak erakutsi legez, gizaki prehistorikoak eta ugaztun
handiak batera bizi izan ziren Amerikan, eta populazio horrek herbiboro
suntsituak ehizatu zituen. Gezi-puntak gorpuetan eta masiboki ehizaturiko
animaliak behatu dira inolako zalantza barik. Bigarrenik, Wisconsin beranteko
suntsipenak Amerikan ez ziren zorizkoak izan, zeren, batez ere ugaztun handi
eta oso handiei baitagozkie, eta ez txikiei, orain 12.000 urtetik orain 10.000
urterarteko tartean. Hirugarrenik, esan bezala, Eurasia eta Beringiatiko
etorkinak (karibua, Dall aharia...) askoz hobeto moldatu ziren, bertakoak
baino. Laugarrenik, ba dirudi ugaztun handien suntsipenak iparraldean hasi
zirena, eta arin eta progresiboki hegoalderantz zabaldu zirena. Azkenik,
suntsitutako espezieen azken agerpen-datak giza migrazioaren konputagailu-
simulazioekin alderatzean, bat datoz harrigarriro.
Pleistozenoko triskantzaren eredua testatu egin daiteke, eta seguruenez
faltsatu ere, hainbat bidetatik, hala nola, bestelako landare eta animaliak
sasoi berean suntsitu zirela frogatuz, hala nola, suntsipenak gizakiak iritsi
orduko bideratuta zeudela erakutsiz, hala nola, gizaki ehiztari oldarkor haiek
megafaunarekin batera luzaro bizi izan zirela erakutsiz, hala nola, giza
populazioak inoiz ez zirela oso dentsitate handikoak izan frogatuz, edota,
antzerako suntsipenak beste kontinenteetan ez dagozkiela giza populazio
esanguratsuen inbasioei.

Pleistozenoko suntsipenen azalpen alternatiboak
Ez dago esan beharrik, ba daude bestelako azalpen batzu Pleistozenoko ugaztun-
suntsipenak argitu aldera. Triskantzaren hipotesiak, zuzena izatekotan,
Iparramerikako lehen pionieroen oso irudi odoltsua damaigu, eta beraz, gogoz
kontrakoa. Autore batzuren ustez, hortaz, giza kolonizatzaile horiek “puntilla”
jarri zioten amiltzear zegoen megafaunari: harrapakin-populazioen tamainuaren
murrizpenaren kausa instrumentala izan zitezkeen, baina, dagoenekoz suntsipen-
prozesuak abiatuta zeuden, Izotz-Aroko klima-aldaketaren ondorioz. Autore
horiek bestelako bizidun-taldeak erakusten dituzte, hala nola hegazti harrapari
eta sarraskijale handiak, herbiboro handiekin batera suntsipen-tasa altuak
jasan zituztenak. Hala ere, lehenago esan bezala, aipatu suntsipen horiek
triskantzaren hipotesiarekin ados daude-edo, zeren-eta, hipotesiak,
megafaunaren galera ezezik, berorren harrapakari eta sarraskijaleena
aurrikusten baitu.
Betidanik intrigagarria izan den behaketa ondokoa da, alegia, Iparramerikako
fauna Wisconsin glaziazioko glaziareak atzeratu eta ostean desagertzea izan da.
Hau da, Pleistozeno beranteko suntsipenak ezin dira zuzenean erlazionatu
glaziazioarekin, klima hotzarekin edota bestelako jazokune geologiko
katastrofikoren batekin, uholde batekin, kasurako. Alabaina, ikerlari askok
aldaketa klimatikoak jotzen dituzte suntsipenen kausa zuzentzat, dela
idortasuna emendatuz, dela uniformetasunaren murrizpenaz.
Kurtén eta Anderson-ek (1980) eztabaidatu dute arazoa, eta bai argitu ere
paleontologoek orohar zergatik duten gurago azalpen klimatikoa. Pleistozenoko
ugaztun-suntsipenak ez ziren orain 12.000-10.000 urte-tartera mugatu, baizik-
eta Zenozoikoaren amaieran zeharreko episodio-serie jarrai baten segida izan
ziren. Pliozenoko suntsipen blancarrak (batik bat orain 3.3 milioi urte eta 2.4
milioi urte artean) Iparramerikako 125 ugaztun-espezieren galera ekarri zuen,
horietariko hiru laurdenak gorputz-masaz 1 kg baino txikiagoak izan zirelarik.
Aldi horretan idortasuna emendatu egin zen, belardiek basoak ordeztu zituzten,
eta basoko biztanle eta kimukari asko hil ziren. Faunaren murrizketa horren
segidan, bizirik iraun zuten larrekari eta karraskariek erradiazio ebolutiboa
jasan zuten, eta karniboro txikiek ere gorakada eduki zuten ugaritasun eta
dibertsitatean. Pleistozenoko suntsipen irvingtoniarrean (orain 1.8-0.7 milioi
urte) 89 taxon desagertu ziren bakarrik, eurotariko 80 %a txikia edo ertaina (<
180 kg) izan zelarik. Pleistozenoan zeharreko suntsipen-tasak nahikoa baxu eta
egonkor izan ziren Wisconsin berenta arte, sasoi horretan hainbat animalia
txiki, ertain eta handi suntsitu zirelarik. Alabaina, lehenago aurreratu
bezala, ugaztun gorputzuak proportzioz kopuru handian suntsitu ziren Wisconsin
berantean, beste episodioekin erkatuz.
Pleistozenoko suntsipenen kausa argitubakoa, ikusi dugunez, misterio
intrigagarria da. Triskantzaren defendatzaile nagusiek lau “gorabehera
deigarri” azpimarratzen dituzte. Lehenago eta behin, zer dela-eta
dibertsifikatu zen Iparramerikako megafauna baldintza klimatikoak gutxien
faboragarri zirenean, alegia, Wisconsin glaziazioan, eta zergatik hainbeste
suntsipen jasan justu klima epeldu zenean eta ingurune-baldintzak
faboragarriago bihurtu zirenean? Bigarrenik, zergatik megafauna-suntsipenik ez
zen lehenagoko glaziazioetan gertatu? Hirugarrenik, zer dela-eta libratu ziren
animali talde txikiak, handiak ezereztatuz? Azkenik, zergatik Afrikako
megafaunak ez zuen tamaina horretako suntsipenik jazo?
Zenbaitzuk argudiatu dutenez, kuestioaren gakoa familiaritatean datza:
Homo sapiensespezieak historia luzea eduki du Afrikan, eta hori dela-eta,
oraintsu arte gizakien populazioek eragin txikia izan dute, eurokin batera
koeboluzionatuz zihoan megafaunan. Triskantzaren hipotesia plazaratu dutenek,
Afrika arau orokorraren salbuespena izan daitekeela luzatu dute. Izatez, lur-
masa gehienetako megafaunek jasan zituzten suntsipen masiboak Pleistozenoan
zehar, baina ez sinkronikoki, inolaz ere. Australiako megafaunaren suntsipen
masiboa, adibidez, orain 35.000 urte gertatu zen, baina Madagaskar eta Galapago
irletan azken 1000 urteetan izan da. Horrelako kronologiak nekez azal daitezke
klimak eragindako suntsipenen hipotesi barruan, klima-aldaketak sinkroniko
samarrak baitziren globo osoan. Bestalde, megafauna-suntsipen horien datazioak
ondo egokitzen dira bai ehiztari-gizarteen inbasio-uhinekin, bai giza
populazioen mailen emendioekin, bai suaren erabilera arruntarekin, eta bai
ekosistemak sakonki eraldatu dituzten bestelako iharduerekin ere.
Argudio horiek gorabehera, klimak eragindako suntsipenen hipotesia defendatzen
dutenek, jakina, oztopoak bilatu dizkiote triskantzaren hipotesiari. Webb eta
Barnosky-k (1989), esaterako, sei suntsipen-episodio nagusi onartu dituzte
Iparramerikako ugaztunentzat Neogenoan, horietariko bakoitza, ustez, aldaketa
klimatiko arinekin kointzidituz. Baina, triskantzaren abokatuek dinoskutenez,
zergatik, orduan, suntsipen horiek ez ziren sinkronikoak kontinente guztietan,
eta zergatik ez da suntsipenik erregistratu Pleistozenoko hamar-edo aldaketa
klimatikoetan?
Ikusi ahal dugunez, eztabaida ez da itxi, eta seguruenez kontsentsuaren
penduluak hipotesi batera eta bestera joko du. Izan ere, litekeena da
Pleistozenoko suntsipenen benetako kausek hainbat faktore inkluditzea, bai
antropogenikoak eta bai klimak bideratutakoak, eta bai bestelakoak ere: truke
biotikoak eta interakzio interespezifikoen aldaketak, hala nola, harrapakari
berrien agerpena, lehiakideena, gaixotasunena, bizkarroiena. Beste era batera
esanda, faktore ekologiko eta ebolutiboen konbinazio desberdinek (antropogeniko
edota bestelako) lagundu zitzaketen Pleistozenoko suntsipen-uhinak, eta beraz,
lehen giza kolonizatzaileen ehizak, besterik gabe, graziazko tiroa eman
ziezaiekeen hainbat espezieri. Tamalez, korrektoa balitz ere, azalpen hori
zaila da ebaluatzeko.
Kausa edo kausak aintzat hartu barik, ugaztun eta hegazti handi gehienen
eliminazioa, lehorreko bioten oraintsuko historian zeharreko jazokunerik
garrantzitsuenetarikotzat jo izan da. Ez da soilik espezie horiek jasandako
populazio- eta banaketa-murrizketak, jakina, suntsipenean bukatu zirenak, ba da
baita, espezie horien desagerpenak gaineratikoetan eduki izan zezakeen eraginen
multzoa. Bizirik iraun zuten herbiboroek, hortik aurrera lehiakide potentzial
gutxiago edukiko zituzten, eta modu berean karniboro bizirauleek harrapakin
gutxiago. Suntsitutako espezieen bizkarroiek, sarraskijaleek eta mutualistek
bestelako kideak bilatu eta aurkitu beharra edukiko zuten, edo bestela
desagertu. Adibidez, Pleistozenoko amaieran suntsipen-tasa altuak behatu dira
hegazti sarraskijaleen artean, dela arrano, putre, teratorn eta kondoreen
artean. Azkenik, koprolito bidez ezaguna da, herbiboro handi suntsituek egungo
landare-espezie batzuren kopuru galantak jaten zituztena. Herbiboria horrekiko
askatasunak, zein neurritan eragin du azken 20.000 urteetako landare horien
banaketan eta landaredi-motaren aldaketan? Horrelako kontuen ikerketa,
beharbada, Pleistozenoko megafaunaren suntsipenen asmakizuna igertzea bezain
garrantzitsua da. Izan ere, G.C. Simpson-ek adierazi bezala, gure jasaten ari
garen suntsipen-uhina ulertu eta geldiarazteko trebezia, neurri handi batean,
suntsipen prehistorikoen lezioak ikasteko gure trebeziaren araberakoa izan
daiteke.
