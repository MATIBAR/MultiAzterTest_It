   1. EHUNAK

   1. Ehunen orokortasunak: kontzeptua eta sailkapena

   Ehunak funtzio espezifiko bat, edo gehiago, betetzeko antolatzen diren zelula taldeak dira. Mikroskopia optikoz gorputzeko organo desberdinek zelula eta zelula-kanpoko
   osagaien antolakuntza berezia erakusten dute. Antolakuntza hori, hain zuzen, organoak bere funtzionamendurako beharrezkoa duena baino ez da, funtzio bat duten zelulen
   esfortzu kooperatiboaren emaitza baita organoaren beraren funtzioa. Hortaz, ehuna zelula multzo organizatua dela esan genezake.

   Askotan, zelula organismoaren oinarrizko egitura dela esan arren, gorputzaren funtzionaltasunaren oinarria ehunetan dago. Ehun bakoitza osatzen duten zelula multzoaren
   elkarlanari esker funtzioa mantentzen da. Hortaz, ehuna oinarrizko egitura funtzionala dela esan genezake.

   Ehun guztien osagaiak zelulak eta matrize estrazelularra dira, zelula mota desberdinak eta matrizearen osagai desberdin eta proportzio desberdinetan agertzen direnak,
   alegia. Ehun baten zelulak elkar komunikatuta daude zelulen arteko lotura berezien bidez, honek ahalegintzen du euren arteko lan kooperatiboa, hain zuzen. Mintzaren
   hartzaile espezifikoak eta beste lotura mota batzuk ere beharrezkoak dira ehun baten zelulak modu bateratu batean lan egin dezaten.

   Lau ehun mota baino ez dago eta hauek organo desberdinak osatzen dituzte. Hurrengo hauek dira oinarrizko lau ehunak: epitelioa, muskulua, konjuntiboa eta nerbioa. Ehun
   hauek ezaugarri morfologiko (orokorrean, epitelioa eta konjuntiboa) edo fisiologiko (orokorrean muskulua eta nerbioa) batzuk bereizten dituzte. Gainera, zelulen
   populazioen arabera, zein edo zein osagai estrazelularraren arabera azpisailkatu daitezke.

   Epitelio ehuna: Bere zelulak oso estuki lotuta gaineztadura libreetan agertzen dira. Gorputzaren zein barrunbeen gaineztadurak estaltzen ditu eta guruinak osotzen ditu.
   Zelulen itxura desberdina eta geruza maila desberdinak azaldu arren, epitelioek osatzen dituzten zelulak oso gogorki lotuta daude zelulen arteko lotura mota desberdinen
   bidez. Ezaugarri honi esker muga itxi bat eratzen da ehun konjuntiboa (beti epitelioaren azpitik agertzen dena) eta kanpoaldearen artean. Epitelioak zelulen itxura eta
   geruza mailaren arabera azpisailkatzen dira.

   Ehun konjuntiboa: Beste hiru ehunen egiturazko oinarria da. Orokorrean, hurrengo ezaugarriak betetzen ditu: zelulaz kanpoko matrize oso garatua dauka eta bertan zelula
   nahiko gutxi murgilduta. Zelula hauek mota desberdinetakoak dira ehunaren arabera. Bere azpisailkapenean zelula motaz gain, matrize estrazelularraren ezaugarriak kontutan
   hartzen dira. Ehun konjuntibo arruntak daude: laxoa eta dentsoa ehun helduetan, eta ehun konjuntibo espezializatuak: kartilagoa, hezurra, odola eta ehun linfatikoa.

   Muskulu-ehuna: Muskulu-zelulen ezaugarri nagusienetariko bat aktina eta miosina proteina uzkurkorrez antolatutako zitoeskeletoa azaltzen dutela da. Zelula hauen
   antolakuntza ere oso berezia da muskulu-ehun mota desberdinetan. Muskulu zelulek, nahiz eta batzuetan banaka agertu, orokorrean, bala bat sortuz, elkar pilatzen dira eta
   modu horretan unitate uzkurkor oso eraginkorrak sortzen dituzte. Hiru muskulu-zelula desberdin daude: eskeletikoa, leuna eta kardiakoa eta muskulu-ehunak ere modu berean
   sailkatzen dira.

   Nerbio-ehuna: Nerbio-sistema enbrioiaren ektodermotik garatzen den ehuna da. Hurrengo bi zelula motaz dago osatuta: neuronak eta gliako zelulak (1:10-50 proportzioarekin
   gizakian). Zelula hauek, elkarrekin lotuta, sare konplexu bat eratzen dute, gure gorputzaren datu basea kontsideratu dezakeguna. Nerbio ehuna kanpoko eta gorputzaren
   barneko informazioa jasaten duten hartzaileen presentzian oinarritzen da. Informazio hori zentro gunetara bidali, han prozesatu eta datu basean bilduta duten
   informazioarekin konparatuta, erantzuna organo efektoreetara bidaltzen da agindu zaion akzioa egin dezan. Neuronek informazio elektrikoa beren mintz plasmatikoaren zehar
   garraiatzen dute, neurogliako zelulek hainbat funtzioz arduratzen dira, orokorrean neuronen sostengu fisiko eta metabolikoaz.

   2. Histogenesia

   Enbrioiaren garapenaren hasieran, gastrulazio fasean, hiru xafla desberdinez osatutako enbrioia (edo trilaminarra) sortzen da. Hiru xafla hauek, ektodermo, mesodermo, eta
   endodermoa dira, eta hiru xafla hauetatik organo eta ehun guztiak sortuko dira.

   Ektodermoa kanporen dagoen xafla da eta bi osagai desberdinez osatuta dago: azaleko ektodermoa eta neuroektodermoa.

   Azaleko ektodermotik hurrengo egitura hauek sortuko dira: Epidermis eta bere eranskinak, Begiaren kornea eta kristalinoaren epitelioa, Hortz-haginetako esmaltea, Barne
   belarriko osagaiak, Adenohipofisia eta Aho barrunbeko mukosa eta ipurtzuloko alde distala.

   Neuroektodermotik hurrengo egiturak sortuko dira: Hodi neurala eta eranskinak, guruin pineala, neurohipofisia eta begiaren epitelio sentikorra eta Gandor neurala eta bere
   eranskinak.

   Mesodermoa , erdiko xafla da eta hurrengo egiturak sortzen ditu: Ehun konjuntiboak, Muskulu eskeletikoa eta kardiakoa, Bihotza, odol hodiak eta linfa hodiak, Barea,
   Giltzurrunak eta gonadak, Mesotelioa eta Kortex suprarrenala.

   Endodermoak, barneko xafla da eta hurrengo egitura hauek sortzen ditu: Digestio-hodiko epitelioa (aho barrunbea eta ipurtzuloko atal distala izan ezik), Digestio-sistemako
   guruinak (gibela, area eta behazun xixkua), Gernu-bideen epitelioa, Arnasbideen epitelioa, Timo, tiroide eta paratiroidearen osagai epitelialak, Amigdalen epitelioa eta
   Tinpanoaren barrunbea eta entzumen-tronparen epitelioa.

   3. Laginen prozesamendua.

   Ehunak begiratzeko teknikarik ohikoena mikroskopioaren erabilera da, horretarako, ehunak prozesatu, moztu eta tindatu egiten dira portaobjetu baten gainean eta ondoren
   behaketa egiten da. Orokorrean, nahiz eta metodo gehiago egon, laginak formalinaz fixatzen dira, gero parafina erretxinan sartzen dira eta moztu ondoren
   hematoxilina-eosinaz (H&E) tindatzen dira (1. Irudia).

   Fixaketa.

   Pausu honetan freskoan dagoen ehuna konposatu kimikoen bidez tratatzen da, behin betirako bere ezaugarriak eta osagaiak manten ditzan. Fixaketari esker ehunaren endekapena
   ekiditen da. Fixaketaren ondorioz, metabolismoa gelditzen da, mikroorganismoak hiltzen dira eta ehuna gogortu egiten da gero mozketa erraztuz. Gehien erabiltzen den
   fixatzailea formalina da, formaldehidoa %37 gehi beste konposatu kimiko batzuk euren artean indargetzaile.

   Mozketa.

   Ondoren lagina erretxina batean murgiltzen da. Erretxina mota desberdin egon arren, gehien erabiltzen dena parafina da. Parafinan murgildu orduko, lagina garbitu eta
   deshidratatu egin behar da. Deshidratatzeko alkoholetan sartzen da, portzentaje baxuan dagoen alkohol soluzio batetik 100% alkoholera heldu arte. Hurrengo pausu batean,
   disolbatzaile organikoak erabiltzen dira alkohola laginetik guztiz kentzeko (esateko, xileno edo toluenoa). Azkenik, lagina parafina oso beroan sartu eta jarraian plaka
   hotz batera pasatzen da bertan bloke gogor bat eraldatzen utziz. Behin lagina gogor daukagunean, mikrotomoa erabiltzen da 4-15 Âµmko xafla mehetan mozteko.

   Tindaketa

   Tindaketa mota asko daude, baina lehen esan bezala, erabiliena hematoxilina-eosina da. Hematoxilinak osagai azidoenganako afinitatea du eta eosinak basikoenganako.
   Horrela, adibidez, nukleoak morez tindatuko dira, bertako osagaiak azidoak baitira eta zitoplasma arrosaz, osagai basiko gehiago dituelako (2. Irudia). Tindatu ondoren,
   laginari gainetik muntatzeko likidoa gehitzen zaio eta kristalezko estalki batekin estaltzen da lagina hobeto mantentzeko. Garrantzitsua da laginak toki siku eta ilun
   batean mantentzea, tindaketaren ezaugarriak ahalik eta gutxien galdu daitezen.

